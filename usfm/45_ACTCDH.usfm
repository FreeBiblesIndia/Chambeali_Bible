\id ACT
\ide UTF-8
\rem Copyright Information: Creative Commons Attribution-ShareAlike 4.0 License
\h प्रेरितों के काम
\toc2 प्रेरितों के काम
\toc3 प्रेरितों के काम
\mt1 Acts
\mt प्रेरितों के काम
\imt परिचय
\c 1
\p
\v 1 तिस दिन तिक्कर जां तिकर से तिन्हा चेल्लेयां जो जिन्हा जो तिन्हा ने चुणेया थिया पवित्र-आत्मा रे जरिये हुक्म देइ करी उप्पर चुक्केया नी गेया।
\v 2 तिन्हा ने दुख झेळणे रे बाद मते सारे पक्के सबूतां कने अप्पु जो तिन्हेरे सामणे जिन्दा दस्सेया,ते चाळी दिनां तिकर से तिन्हा जो दिसदे रेह्,ते परमेश्वर रे राज री गल्लां करदे रेह्।
\v 3 ते तिन्हा कने मिली करी तिन्हेरे जो हुक्म दित्तेया,“यरुशलेम जो मत छड्डो,अपण पिता री तिस वादे रे पुरे होणे रा इतंजार करदे रेयो,जिसेरी गल्लां तुसी मेरे का सुणी बैठ्ठे रे हिन्।
\v 4 किजोकी यूहन्ना ने ता पाणी बिच बपतिस्मा दित्ते रा है अपण थोड़े रोज्जां बाद तुसी पवित्र-आत्मा का बपतिस्मा पाणा।’
\v 5 अते तिन्हा ने कठ्ठे होई करी उन्हेरे का पुच्छेया,“हे प्रभु,क्या तुसी इसी बेल्ले इस्राएल रा राज हटाई दिगां?”
\s यीशु जी र स्वर्ग पर चुक्केया जाणा
\p
\v 6 उन्हा ने तिन्हेरे जो बोल्लेया,“उन्हा वेल्लेयां या युगां जो जाणना,जिन्हेरे जो पिता ने अपणे ही हक्क बिच रख्खे रा है,तूसां रा कम्म नी है।
\v 7 अपण जां पवित्रात्मा तुसां पर ईणा तां तुसी ताकत पाणी; ते यरुशलेम ते सारी यहुदिया ते सामरिया बिच,ते धरती रे आखर तिकर तुसी मेरे ग्वाह होणे।"
\v 8 ए बोल्लि करी ओ तिन्हेरे दिखदे-दिखदे उप्पर चुक्कि लेय गये,ते बद्दळां ने तिन्हेरे जो तिन्हेरी हख्खां का लुकाइ लित्तेया।
\v 9 तिन्हेरे जादें बेल्ले जां से आसमान रे पास्से दिख्खेया करदे थिये,तां दिख्खो,दो म्हणु चिट्टे कपड़े पाई करी तिन्हेरे नेड़े आई खड़ित्ते,
\v 10 ते तिन्हेरे जो बोल्लेया,“हे गलीली म्हणुओं, तुसी किजो खड़ी करी आसमान पास्से दिख्खेया करदे हिन्? एई यीशु जी,जे तुम्हारे का स्वर्ग पर चुक्कि लित्ते गे रे हिन्, जिस तरिक्के कने तुसी उन्हा जो स्वर्ग पर जादें दिख्खेया तिसी तरिक्के कने उन्हा ने फिरी ईणा।”
\v 11 तां से जेतून नां रे पहाड़ा का जे यरुशलेम रे नेड़े इक्क सब्त रे दिन री दुरी पर है,यरूशलेम जो हटी आए।
\s मत्तीयाह जो यहुदा री जगह मिलणा
\p
\v 12 जां से उत्ते पुज्जे तां तिस अटारी पर गे,जित्ते पतरस ते यहुन्ना ते याकूब ते अन्द्रियास ते फिलिप्पुस ते थोमा ते बरतुलमै ते मत्ति ते हलफई रा मुडां याकूब ते शमौन जेलोतेस ते याकूब रा मुडां यहुदा रैहन्दे थिये।
\v 13 ए सारे मती जनानियां ते यीशु जी री माँ मरियम ते उन्हेरे भ्याळां कने इक्क मन होई करी प्रार्थना बिच लगी रेय।
\v 14 तिन्हा ई दिनां बिच पतरस भाईयां रे बिच जो इक्क सौ बी लौक्कां रे नेड़े-तेड़े थिये,खड़ी करी बोलणा लगेया,
\v 15 हे भाईयों, जरूरी थिया कि पवित्र-शास्त्र रा ओ लेख पुरा हो जे पवित्रात्मा ने दाउद रे मुँह का यहुदा रे बारे बिच,जे यिशु जी रे पकड़णे वाळेयां रा प्रधान थिया पैह्ल्ले का बोल्ले रा थिया।
\v 16 किजोकी ओ ता असां बिच गिणेया गेया,ते इस सेवकाई बिच हिस्सेदार होया।
\v 17 (तिन्निए पाप री कमाई कने इक्क खेत्तर खरीदि लित्ता, ते सरे रे भारे पेया ते तिसेरा पेट फटी गेया ते तिसेरी सारी आन्द्रां निकळी आई।
\v 18 इस गल्ल जो यरुशलेम रे सारे रैह्णे वाळे जाणी गे,इत्ते तिकर कि तिस खेत्तर रा ना तिन्हेरी भाषा बिच ‘हकलदमा’ मतलब की ‘खुन रा खेत्तर’ पेई गेया।)
\v 19 भजन सहिंता बिच लिख्खे रा है,‘तिसेरा घर उजड़ी जाए,ते तिसेरे बिच कोई ना बसे ते,‘ तिसेरा औहदा कोई होर लेई ले।’
\v 20 इस तांई जिन्ने दिनां तिकर प्रभु यीशु जी हमारे कन्ने आदें जादें रेह् - मतलब की युहन्ना रे बपतिस्मे का लेइ करी तिसेरे हमारे नेड़े का चुक्कि लित्ते जाणे तिकर- जे लोग बराबर असां कन्ने रेह्,
\v 21 ठीक है कि तिन्हेरे बिच का इक्क म्हणु हमारे कने तिन्हेरे जिदें होणे रा ग्वाह होई जाए।”
\v 22 तां उन्हा ने दो जो खडा़ कित्ता, इक्क युसुफ जो बर-सबा कहलादां,जिसेरा दुआ ना युसतुस है, दुए मत्तियाह जो,
\v 23 ते ए प्रार्थना कित्ती,“हे प्रभू तुसी जे सारेयां रे मनां जो जाणदे,ए प्रकट करो कि इन्नाह दोन्नां बिच का तुसि कुसजो चुणे रा है,
\v 24 कि से इस सेवकाई ते चेल्लेपन रा हक्क ले,जिसजो यहुदा छड्डि करी अपणी जगह चली गेया।”
\v 25 तां तिन्हा ने तिन्हेरे बारे बिच छिठ्ठियां पाई,ते चिठ्ठि मत्तियाह रे ना पर निकळी।अते ओ तिन्हा ग्यारह चेल्लेयां कने गिणेया गेया।
\v 26 जां पिन्तेकुस्त रा दिन आया,तां से सारे इक्क जगह् कठित्ते रे थिये।
\c 2
\s पवित्तर आत्मा रा उतरणा
\p
\v 1 चाणचक्के ई आसमान का इक्क बड्डे तूफान जदेई सनसनाह्ट री आवाज होई,ते तिस कने सारा घर जित्ते से बैठ्‌ठे रे थिये,गुंजी गया।
\v 2 ते तिन्हा जो आग्ग जदेई जिब्बां फटदी होई लिब्बि ते तिन्हा बिच का हर इक्क पर आई टिकी।
\v 3 ते चाणचक्के इ आसमान का सनसनाहट री अवाज होइ, ते जित्ते से लोक बैठे रे थिये, से गुजीं गेया ।
\v 4 से सारे पवित्तर आत्मा कने भरी गे,ते जिय्यां आत्मा ने तिन्हा जो बोलणे री ताकत दित्ती से बखरी-बखरी बोल्लि बिच बोलणा लग्गे ।
\v 5 दुनिया रे हर इक्क जाति बिच का भक्त यहुदी यरूशलेम बिच रेह्या करदे थिये।
\v 6 जां ए आवाज होई तां भीड़ कठ्ठि गई ते लोक डरी गे,किजोकी हर इक्क जो एइ सुणिदां थिया की ए मेरी ई बोल्लि बिच बोल्लेया करदे हिन्।
\v 7 ओ सारे हरान होई करी बोलणा लग्गे,“दिख्खो,ए जे बोल्लेया करदे हिन् क्या सारे गलीलि नी हिन् ?
\v 8 तां फिरी किजो असां बिच का हर इक अपणी-अपणी मातृ भाषा बिच किय्याँ सुणेया करदा है ?
\v 9 असी जे पार्थी, मेदी, एलामी, मेसोपोटामिया, यहुदिया, कप्पदूकिया, पुन्तुस ते आसीया
\v 10 ते फ्रुगिया, पंफुलिया, मिस्र, लिबिया, देश जे कुरेने रे नेड़े-तेड़े हिन,इन्हा सारे देसां रे रैहणे वाळे ते रोम रे रैह्णे वाळे,
\v 11 मतलब की यहुदी ते यहुदी धर्म अपणाणे वाळे, क्रैती ते अरबी बी हिन्,अपण अपणी-अपणी भाषा बिच तिन्हेरे का परमेश्वर रे बड्डे-बड्डे कम्मां री गल्लां सूणदे।”
\v 12 ते ओ सारे हरान होए ते डरी करी इक्क दुए जो बोलणा लग्गे, “ एह् क्या होया करदा है ?”
\v 13 अपण होरनां ने मजाक उडा़ई करी बोल्लेया,“ओ तां नौई शराब रे नशे बिच हिन्।”
\v 14 तां पतरस तिन्हा ग्याराह कने खड़ित्ता ते उच्ची अवाज बिच बोलणा लग्गेया, “ओ यहुदियों ते ओ यरुशलेम रे सारे रैह्णे वाळेओ, ए जाणी लेयो, ते कन्न लाई करी मेरी गल्लां सुणो।
\s पतरस रा भाषण
\p
\v 15 जिय्यां तुसी समजेया करदे हिन, एह् लोक ने बिच नी हिन, किजोकी हल्ले भ्यागे रे नौ ई बज्जे रे हिन्
\v 16 अपण एह् से गल्ल है, जे योएल भविष्यद्वक्ता रे जरिए बोल्ली गेई थी ;
\v 17 'परमेश्वर बोलदे, कि आखरी दिनां बिच इय्यां होणा कि मै अपणा आत्मा सारे लोक्कां पर उधेंरणा, ते तुसां रे मुडें ते तुसां री री कुड़ीयां ने भविष्यवाणी करणी,ते तुसां रे जवान्नां ने दर्शन दिखणे ते तुसां रे बुर्जुगां ने सुपणे दिखणे।
\v 18 इत्ते तिकर मै अपणे नोक्कर ते नोकराणियां पर बी तिन्हा दिनां बिच अपणी आत्मा बिच का उधेंरणा,ते तिन्हा ने भविष्वाणीयां करणी।
\v 19 ते मै उप्पर आसमान बिच अन्नौखे कम्म ते थल्ले धरती पर निशानियां, मतलब की खून, ते ग्ग,ते धुएं रा बद्दळ दिखाणा।
\v 20 परमेश्वर रे महान ते तेजस्वी दिन रे आणे का पैल्ले सूरज न्याह्रा ते चाँद खुन जदेया होई जाणा।
\v 21 ते जे कोई परमेश्वर रा ना लिह्गां उन्निए छुटकारा पाणा।’
\v 22 “ओ इस्रालियों, ए गल्लां सूणों: यीशु नासरी इक्क म्हणु थिये जिन्हेरा परमेश्वर रे पास्से का होणे रा सबूत तिन्हा सक्ति रे कम्मां, हरानी रे कम्मां ते निशानियां कने अपू जो साबित किता , जे परमेश्वर ने तुसां मझाटे तिन्हेरे का करी दखाए जिन्हेरे जो तुसी अप्पु ई जाणदे
\v 23 तिसी यीशु जी जो,जे परमेश्वर री ठेहराई री योजना ते पह्ला ज्ञान रे मुताबक पकडा़वाए गे,तिन्हा ने अर्धमियां रे हाथ्‌थ का सुळी पर चढ़वाई करी मरवाई दित्ता
\v 24 अपण तिन्हा ई जो परमेश्वर ने मौत रे बधंन का छुडा़ई करी जिन्दा करी दित्ता; किजोकी ए नामुमकिन थिया कि ओ तिसेरे बस बिच रैहन्दे।
\v 25 किजोकी दाउद तिन्हेरे बारे बिच बोलदा,‘मै प्रभू जो हमेशा अपणे सामणे दिखदा रेह्या किजोकी ओ मेरे दैह्णे पास्से हिन,ताकी मै छुड़की ना पैय्यां।
\v 26 इसी वजह कने मेरा मन खुश होया ते मेरी जिब मगन होई; बल्कि मेरा सरीर बी उम्मीद बीच बणी रैह्णा।
\v 27 किजोकी तुसी मेरे जान जो पताळ बिच नी छडणा; ते ना अपणे पबित्र म्हणु जो सड़णा ई दिगां।
\v 28 तुसी मेरे जो जिन्दगी रा रस्ता दस्से रा है;तुसी मेरे जो अपणे दर्शन कने खुशी कने भरी दैणा।’
\v 29 ओ मेरे भाईयों, मै कुलपती दाउद रे बारे बिच तुसां कने हिम्मत कने बोल्लि सकदा कि ओ तां मरी गेया ते दब्बेया बी गेया ते तिसेरी कब्र आज्ज तिकर हमारे इत्ते पाई जादीं।
\v 30 ओ भविष्यद्क्ता थिया,ओ जाणदा थिया कि परमेश्वर ने मेरे कने कसम खाई री है कि मेरे घराने बिच का इक्क म्हणु जो तेरे गद्दि पर बैठाणा;
\v 31 तिनिए होणे वाळी गल्ल जो पैह्ल्ले का ई दिख्खि करी मसीह रे जिन्दे होणे रे बारे बिच भविष्यवाणी कित्ती की ना तां तिन्हा रा प्राण पताळ बिच छड्डेया गेया ते ना तिन्हेरा जिस्म सड़ी पाया।
\v 32 इसी यीशु जी जो परमेश्वर ने जिन्दा कित्तेया,जिसेरे असी सारे ग्वाह हिन।
\v 33 इस तरिक्के कने परमेश्वर रे दैहणे हाथ्थ का सबका बड्डा पदवी पाई करी,ते पिता का से पबित्रात्मा पाई करी जिसेरा वादा कित्ता गेया थिया,उन्हा ने ए उधेंरी दित्ते रा है जे तुसी दिखदे ते सुणदे हिन।
\v 34 किजोकी दाउद ता स्वर्ग पर नी चढ़ेया; अपण से आप बोळदा,‘प्रभू ने मेरे प्रभू जो बोल्लेया,मेरे दैहणे बैह्,
\v 35 जां तिकर की मै तेरे दुस्मणा जो तेरे पैरां थल्ले रा पटरा नी बणाई देयां।’
\v 36 अते अवे इस्राएल रा सारा घराना खरी तरिक्के कने जाणी लेय कि परमेश्वर ने तिसी यीशु जी जो जिसजो तुसी सुळी पर चढा़ई दित्ता,प्रभू बी ठेहराया ते मसीह बी।”
\v 37 तां सुनणे वाळेयां रे दिल छिदी गे,ते पतरस ते बाकि चेल्लेयां का पुछणा लग्गे,‘हे भाईयों,असी क्या करन?”
\v 38 पतरस ने तिन्हा जो बोल्लेया,;मन फराओ,ते तुसी बिच का हर इक्क अपणे-अपणे पाप्पां री माफी वास्ते यीशु मसीह जी रे ना कने बपतिस्मा ले;तां तुसी पवित्रात्मा रा दान पाणा।
\v 39 किजोकी ए वादा तुसी,तुसां री औलादां,ते उन्हा सारे दुर-दुर रे लोक्कां वास्ते बी है जिन्हेरे जो प्रभू हमारा परमेश्वर अपणे नेड़े सदगा।"
\v 40 तिन्निये होर मती गल्लां कने बी ग्वाई देई-देई करी समझाया कि अपणे आप जो इस टेडि जाती का बचाओ।
\v 41 अते जिन्हा ने तिसेरा वचन अपणाया तिन्हा ने बपतिस्मा लित्ता;ते तिसी दिन तिन हजार लोक्कां रे लगभग तिन्हा बिच मिली गे।
\v 42 ते से चेल्लेयां का शिक्षा पाणे,ते सगंती रखणे,ते रोट्टि तोड़णे,ते प्रार्थना करणे बिच मगन रेय।
\v 43 ते सारे लोक्कां पर डर छाई गेया,मते सारे अनौखे कम्म ते निशानिया प्रेरितां रे जरिए सामणे आन्दे थिये।
\s विश्वासियां री सगंती
\p
\v 44 ते सारे भरोसा करणे वाळे कठ्ठे रैह्न्दे थिये,ते तिन्हेरी सारी चिजां आपस बिच साझे बिच थी।
\v 45 से अपणी जायदाद ते समान बेच्चि-बेच्चि करी जदेई जिसेरी जरुरुत हुदीं थी बंडि देया करदे थिये।
\v 46 से हर रोज इक्क मन होई करी देहरे बिच कठिदें थिये,ते घर-घर रोट्टि तोड़दे होए खुशी ते मन रे सिद्देपन कने भोजन करेया करदे थे,
\v 47 ते परमेश्वर री स्तूती करेया करदे थिये,ते सारे लोक तिन्हा का खुस थिये: ते जे छुटकारा पादें थिये, तिन्हेरे जो प्रभू हर दिन तिन्हा बिच मळाई दिदें थिये।
\c 3
\s लट्टे भिखारी रा ठीक होणा
\p \v 1 ते लोक इकक जन्म रे लट्टे जो अणेया करदे थिये,जिसजो से हर रोज देहरे रे तिस दरवाज्जे का जे ‘सुन्दर केहलांदा, बिहाळी दिदें थिये कि से देहरे बिच जाणे वाळेयां का भिख मगें।
\v  2 जां तिन्निए पतरस ते युहन्ना जो देहरे बिच जादें दिख्खेया,तां तिन्हेरे का भिख मगीं।
\v  3 पतरस ने युहन्ना कने तिसेरे पास्से ध्यान कने दिख्खिकरी बोल्लेया,“हमारे पास्से दिख्ख;”
\v  4 अते से तिन्हेरे का किछ पाणे री उम्मीद रख्खि करी तिन्हेरे पास्से दिखणा लग्गेया।
\v  5 तां पतरस ने बोल्लेया,: चाँदी ते सोन्ना ता मेरे का नी है,अपण जे मेरे का है से तेरे जो दिदां; यीशु मसीह नासरी जी रे ना कने चल-फिर”।
\v  6 ते तिन्निए तिसरा सीद्दा हत्थ पकड़ी करी तिसजो चुक्केया; ते तिस्सि वेल्ले तिसेरे पैरां ते गोड्डेयां बिच ताकत जोर आई गेया।
\v  7 ओ उटकी करी खड़ी गेया ते चलणे-फिरणे लग्गि पेया;ते चलदा,ते उटकदा,ते परमेश्वर री महिमा करदा होया तिन्हेरे कने देहरे बिच गेया।
\v  8 सारे लोक्कां ने तिसजो चलदे-फिरदे ते परमेश्वर री महीमा करदे दिख्खि करी,
\v  9 तिसजो पेह्चाणी लित्तेया कि ए सेइ है जे देहरे रे‘सुन्दर’ दरवाज्जे का बेइ करी भिख मगेंया करदा थिया;ते तिस गल्ल कने जे तिस कने होइ थी से बड़े हैरान होए।
\v  10 जां तिन्निए पतरस ते युहन्ना जो पकड़े रा थीया,तां सारे लोक बड़े हरान हुदें होए तिस बेराडें बिच जे सुलेमान रा केहलादां,तिन्हेरे का दोड़ी करी आए।
\s मन्दर बिच पतरस रा उपदेश
\p
\v  11 ए दिख्खि करी पतरस ने लोक्कं जो बोल्लेया,‘हे इस्राएलियों,तुसी इस म्हणु पर किजो हरान हुदें,ते असां पास्से इय्यां किजो दिख्खेया करदे हिन कि मन्नों असा ई ने अपणी ताकत या भक्ति कने इसजो चलणे-फिरणे जोग्गा बणाई दित्ता।
\v  12 अब्राहम ते इसहाक ते याकूब रे परमेश्वर,हमारे बाब्बे-दाद्दे रे परमेश्वर ने अपणे सेवक यीशु जी री महीमा कित्ती,जिन्हेरे जो तुसी पकड़वाई दित्ता,ते जां पिलातुस ने तिन्हेरे जो छड्डि दैणे रा फैसला कित्ता,तां तुसी तिसेरे सामणे तिन्हेरा इन्कार कित्ता।
\v  13 तुसी तिस पवित्र ते धर्मी रा इन्कार कित्ता,ते मिन्नत कित्ती कि इक्क हथयारे जो तुसां वास्ते छड्डि दित्ता जाए;
\v  14 ते तुसी जिन्दगी रे राजकुमार जो मारी रख्खेया,जिसजो परमेश्वर ने मुर्देयां बिच का जिन्दा कित्ता;ते इस गल्ल रे असी ग्वाह हिन।७;ते तिन्निए तिसरा सीद्दा हत्थ पकड़ी करी तिसजो चुक्केया; ते तिस्सि वेल्ले तिसेरे पैरां ते गोड्डेयां बिच ताकत जोर आई गेया।
\v  15 ते तिन्हा ई रे ना ने,तिस भरोसे रे वजह कने जे तिन्हेरे ना पर है,इस म्हणु जो जिसजो तुसी दिखदे ते जाणदे हिन ताकत दित्ति री है। तिसी भरोसे ने जे तिन्हेरे वजह कने है,इसजो तुसी सारेयां रे सामणे बिल्कुल भला-चगां करी दित्ते रा है।
\v  16 ‘अवे हे भाईयों,मै जाणदा कि ए कम्म तुसी नासमजी बिच कित्ता,ते तियां इ तुसां रे सरदारां ने बी कित्तेया।
\v  17 अपण जिन्हा गल्लां जो परमेश्वर ने सारे भविष्यद्वक्ता रे मुँह का पैह्ल्ले ई दस्सि दित्ते रा थिया,कि तिन्हेरे मसीह ने दुख झेलणा, तिन्हा जो उन्हा ने इस तरिक्के कने पुरा कित्ता।
\v  18 इस ताईं,मन फराओ ते हटी आओ की तुसां रे पाप मिटाए जाण जिस कने परमेश्वर रे सामणे सुख-चैन रे दिन आण,
\v  19 ते से यिशु जी जो भेज्जे जे तुसां वास्ते पैह्ल्ले इ का मसीह ठहराएगे रे हिन। ;
\v  20 जरुरी है कि ओ स्वर्ग बिच तिस वेल्ले रैहण जां तिकर की ओ सारी गल्लां रा सुधार ना करी लैण जिसेरी गल्ल पूराणे जमाने का परमेश्वर ने अपणे पवित्र भविष्यद्वक्ताओं रे मुँह का कित्ती री हिन।
\v  21 जिय्यां कि मुसा ने बोल्लेया,‘प्रभू परमेश्वर तुसां रे भाईयां बिच का तुसां वास्ते मेरे साईं इक्क भविष्यद्वक्ता जो उठाणा,जे किछ से तुसां जो बोल्ले,से सुणना।
\v  22 अपण हर इक्क म्हणु जे तिस भविष्यद्वक्ता री ना सुणे,लोक्का बिच का नाश कित्ता जाणा।’
\v  23 ते शमुएल का लेई करी तिसेरे बाद वाळेयां तिकर जिन्ने भविष्यद्वक्ता बोल्ले तिन्हा सारेयां ने इन्हा दिनां रा पैगाम दित्ते रा है।
\v  24 तुसी भविष्द्वक्ता री औलादां ते तिस वादे रे हिस्सेदार हो जे परमेश्वर ने तुसां रे बाब्बे-दाद्दे कने बन्नि, जां तिन्हा ने अब्राहम कने बोल्लेया,‘तेरे वशं रे वजह कने धरती रे सारे घराने ने बरकत पाणी।’
\v  25 परमेश्वर ने अपणे सेवक जो चुक्कि करी पैह्ल्ले तुसां का भेज्जेया,कि तुसां बिच का हर इक्क जो तिसेरी बुराईयां का फेरी करी बरकत दे।”
\v  26 जां से लोक्कां जो ए बोल्लेया करदे थिये,तां याजक ते देहरे रे सरदार ते सदूकी पर चढ़ी आए।
\c 4
\s महासभा रे सामणे पतरस ते युहन्ना
\p
\v  1 किजोकी से बड़े गुस्से होए कि से लोक्कां जो सखादें ते यीशु जी रा उदारण देइ देइ करी मरे होए रे लोक्कां रे जिन्दे होणे रा प्रचार करदे थे।
\v  2 तिन्हा ने तिन्हेरे जो पकड़ी करी दुज्जे दिन तिकर हवालात बिच रख्खेया किजोकी साजं होइ गे रे थी।
\v  3 अपण वचन रे सुनणे वाळेयां बिच का मते जणेया ने भरोसा कित्ता,ते तिन्हेरी गिनती लगभग पाँज हजार आदमियां तिर होइ गी।
\v  4 दुए दिन इयां होया कि तिन्हेरे सरदार,पुरनिये ते शास्त्रि,
\v  5 ते महायाजक हन्ना ते कैफा ते युहन्ना ते सिकदंर ते जिन्ने बी महायाजक रे खानदान रे थिये,सारे यरुशलेम बिच कठी गे।
\v  6 से तिन्हा जो बिच मझाटे खड़ेरी करी पुच्छणा लग्गे कि तुसां ने ए कम्म कुस ताकत ते कुस नां कने कित्ते रा है।
\v  7 तां पतरस ने पवित्रात्मा कने भरी करी तिन्हेरे जो बोल्लेया,
\v  8 “ओ लोक्कां रे सरदारों ते पुरनियओं,इस कमजोर म्हणु कने जे भलाई कित्ती गे री है,जे आज्ज असां तिसेरे बारे बिच पुछ-ताछ कित्ती जादीं,कि से कियां खरा होया।
\v  9 तां तुसी सारे रे सारे इस्राएली जाणी लेण कि यीशु मसीह नासरी रे नां कने जिन्हा जो तुसी क्रुस पर चढाया थिया,ते परमेश्वर ने मरे रे लोक्कां बिच का जिन्दा कित्ता,ए म्हणु तुसां रे सामणे ठीक-ठाक खड़ित्ते रा है।
\v  10 ए से इ बट्टा है जिसजो तुसी राजमिस्त्रियां ने बेकार समजेया ते से कुणे रे सिरे रा बट्आ बणी गेया।
\v  11 कुसकी दुए रे जरिये छुटकारा नी;किजोकी स्वर्ग रे थल्ले म्हणुआं बिच होर कोइ दुआ नां नी दित्तेया गेया जिसेरे जरिये असी छुटकारा पाइ सके।”
\v  12 जां तिन्हा ने पतरस ते युहन्ना रि हिम्मत दिख्खि ते ए दिख्‌खेया कि ए अनपढ़ ते आम लोक हिन तां हेरान होए;फिरी तिन्हेरे जो पेहचाणेया कि ए यीशु कने रेय रे हिन।
\v  13 तिस म्हणुजो जे ठीक होया थिया तिन्हेरे कने खड़ित्ते रा दिख्खिकरी से विरोध बिच किछ बी ना बोलि सके।
\v  14 अपण इन्हा जो सभा का बार जाणे रा हुकम देइ करी से अपु बिच गल्ल-बात करणा लगे।
\v  15 “असी इन्हा लोक्कां कने क्या करण? किजोकी येरुशलेम बिच रैहणे वाळे सारे लोक्कां जो पता है,कि इन्हेरे जरिए इक्क मसहूर चमत्कार दखाया गे रा है; ते असी इसेरा इन्कार नी करी सकदे।
\v  16 अपण ईधेरे तांई कि ए गल्ल लोक्कां बिच होर जादा फैलि ना जाए असी तिन्हेरे जो धमकादें कि से इस नां कने फिरी कुसकी कने गल्ल ना करण।”
\v  17 तां तिन्हा जो अन्दर सद्देया ते चेतावनी देइ करी तिन्हेरे जो ए हुकम दित्ता कि यीशु रे नां कने ना किछ बोलणा ते सखाणा।”
\v  18 अपण पतरस ते युहन्ना ने तिन्हा जो जवाब दित्ता,“तुसी अपु इ ईसाँफ करो,क्या ए परमेश्वर रे सामणे खरा है कि असी परमेश्वर का जादा तुसां गल्ल मनण।
\v  19 किजोकी ए ता असां का होइ नी सकदा कि जे किछ असां ने दिख्खेया ते सुणे रा हे से ना बोलण।”
\v  20 तां तिन्हा ने तिन्हेरे जो होर धमकाइ करी छड्डि दित्ता,किजोकी लोक्कां री वजह कने तिन्हेरे जो सजा दैणे रा कोइ मोक्कां नी मिल्लेया, ईधेरे तांई जे गल्ल होए री थी तिसेरी वजह कने सारे लोक परमेश्वर री बड़ाई करदे थे।
\v  21 से म्हणु,जिस पर ए ठीक होणे रा चमत्कार दखाया गया थिया,चाळी साल का जादा उमर वाळा आदमी थिया।
\v  22 से छुटिकरी अपणे साथियां का आए, ते जे किछ प्रधान याजकां ते पुरनियां ने तिन्हा जो बोल्ले रा थिया,तिन्हा जो सुणाई दित्ता।
\s विश्वासियां री प्रार्थना
\p
\v  23 ए सुणि करी तिन्हा ने इक्क मन होइ करी बड्डि अवाज बिच परमेश्वर जो बोल्लेया,“ हे स्वामी, तुसी से इ हिन जिन्हा ने स्वर्ग ते धरती ते समुदंर ते जे किछ तिस बिच है बणाया।
\v  24 तुसी पवित्रात्मा रे जरिए अपणे सेवक असां रे पिता दाऊद रे मुँह का बोल्लेया‘होर जातियां रे लोक्कां ने हल्ला किजो मचाया ते देस-देस रे लोक्कां ने बेकार री गल्लां किजो सोच्चि।
\v  25 प्रभु ते तिन्हेरे मसीह रे खलाफ धरती रे राज्जे खड़ी पे,ते हाकम कठी गे।’
\v  26 किजोकी तुसां रे सेवक यीशु जी रे खलाफ,जिन्हेरा तुसां ने अभीषेक कित्तेया हेरोदेस ते पिन्तयुस पिलातुस बी होर जातिया ते इस्राएलियां कने इस सैहर बिच कठे होए।
\v  27 कि जे किछ तुसां री ताकत ते सोच रे हसाब कने ठेहरे रा थिया से इ करण।
\v  28 अवे हे प्रभु,तिन्हेरी धमकियां जो दिख्‍खो; ते अपणे सेवकां जोए वरदान देयो कि तुसां रा वचन ब़ड़ी हिम्मत कने सुनाण।
\v  29 ठीक करणे तांई तुसी अपणा हत्थ बधाओ कि चमत्कार ते हरान करणे वाळे कम्म तुसां रे पवित्र सेव यीशु जी रे नां कने कित्ते जाण।”
\v  30 जां से प्रार्थना करी बैठे,ता से जगह जित्ते से कठित्ते रे थिये हिली गेया ते से सारे पवित्रात्मा कने भरी गे,ते परमेश्वर रा वचन हिम्मत कने सुणादे रेय।
\v  31 भरोसे करणे वाळेयां री मडंली इक्क मन रे थिये,इत्ते तिकर कोइ बी अपणी जायदाद जो अपणा नी बोलदा था, अपण सारा किछ आपस रा थिया।
\s विश्वासियां री सामुहिक जिन्दगी
\p
\v  32 प्रेरित बड़ी ताकत कने प्रभु यीशु जी रे जिन्दे होइ जाणे री गुआई दिदें रेय ते तिन्हा सारेयां बड़ा अनुग्रह थिया।
\v  33 तिन्हा बिच कोइ बी गरीब नी थिया किजोकी जिन्हा का जमीन या घर थिये से तिन्हेरे जो बेचि-बेचि करी बिके री चिजां रा पैसा लेइ करी आदें ते प्रेरितां रे पैरां बिच रखि दिदें थे;
\v  34 ते जदेइ जिसेरी जरुरत हुदीं थी तिसेरे हसाब कने हर इक्क जो बड़ीं देया करदे थे।
\v  35 युसूफ नां रा इक्क साईप्रस रा इक्क म्हणु थिया जिसेरा नां प्रेरितां ने बरनबास(मतलब कि शातीं रा पुत्तर )रख्खे रा थिया।
\v  36 तिसेरी किछ जमीन थी, जिसजो तिसने बेच्चेया ते दाम रे पैसे लाई करी प्रेरितां रे पैरां बिच रख्खि दित्तेया।
\v  37 हनन्यातैं ह नां रा इक्क म्हणु ते तिसेरी लाड़ी,सफीरा ने किछ जमीन बेचि।
\c 5
\s हनन्याह ते सफिरा
\p
\v 1 हनन्याह ना रे इक मणु ते तिसेरी लाड़ी सरीफा ने थोड़ीजमीन बेची ते तिस रक्म का अपु जो थोड़ा बचाइ लित्ता;ते से गल्ल तिसेरी लाड़ी बी जाणदी थी,ते तिसेरा किछ हिस्सा अणी करी चेल्लेयां रे पैरां बिच रखि दित्तेया।
\v 2 पतरस ने बोल्लेया,“हे हनन्याह !शैतान ने ए गल्ल तेरे मन बिच किजो पाई की तू पवित्रात्मा कने झूट बोल्ले,“ते जमीन रे दाम बिच का किछ रखि छड्डे?
\v 3 जां तीकर से तेरे का थी,क्या तेरी नी थी?ते जां से बिकी गी,क्य बस बिच नी थी?ए गल्ल अपणे मन बिच किजो सोचि?तैं म्हणुआं कने नी अपण परमेश्वर कने झूट बोल्ले रा है।
\v 4 ए गल्लां सुणदे इ हनन्या छुड़की पेया ते तिसेरी जान निकळी गी ते सारे सुनणे वाळे बड़े डरी गे।
\v 5 फिरी जवानां ने उठी करी तिसेरी अर्थी बणाई ते बार ले जाई करी गाड़ी दित्ता।
\v 6 लगभग त्रै घटें रे बाद तिसेरी लाड़ी,जे किछ होए रा थिया बगैर जाणे अन्दर आई।
\v 7 तां पतरस ने तिसजो बोल्लेया,“मेरे जो दस्स क्या तुसी से जमीन इन्ने बिच इ बेचि थी?” तिसने बोल्लेया,“हां,इन्ने बिच इ।
\v 8 पतरस ने तिसजो बोल्लेया,“ए क्या गल्ल है कि तुसी दोन्नां ने प्रभु री आत्मा री परिक्षा तांई इक्क मन बणाया? दिख,तेरे लाड़े रे गाड़णे वाळे दुआर पर इ खड़ित्ते रे हिन ते तेरे जो बी बार लेइ जाणा।”
\v 9 तां से तिसि वेल्ले तिन्हेरे पैरां पर पेइ गी ते तिसेरी जान बी निकळी गी; ते जवानां ने अन्दर आई करी तिसजो मरे रा पाया ते बार लेइ जाई करी तिसेरे लाडे रे नेड़े दब्बि दित्तेया।
\v 10 सारी कलिसीया पर ते इन्हा गल्लां रे सुनणे वाळे बड़े भारी डरी गे।
\v 11 प्रेरितां रे हत्थां का बड़े चमत्कार रे हरान करणे वाळे कम्म लोक्कां बिच दखाए जादें थे,ते से सारे सुलेमान रे औसारे बिच कठिदें थे।
\s निसानियां ते अनौखे कम्म
\p
\v 12 अपण होरां बिच का कुसकी जो ए हिम्मत नी हुदी थी कि तिन्हा बिच जाई मिल्ले;तां बी लोक तिन्हेरी बड़ाई करदे थे।
\v 13 भरोसा करणे वाळे मते सारे लोक प्रभु री कलिसीया बिच बड़ी भारी गिनती बिच मिलदे रेय।
\v 14 इत्ते तिकर कि लोक बमारां जो सड़कां पर लाइ-लाइ करी मज्जेयां ते झुल्लेयां ओर लेटाई दिदें थिये किजां पतरस आये तां तिसेरी परछाई इ तिन्हा बिच का कुसकी पर पेइ जाए।
\v 15 येरुशलेम रे नेड़े-तेड़े रे सैहरां बिच का बी मते सारे लोक बमार ते बुरी आत्मा रे सताए रे लोक्कां जो लाई-लाई करी कठिदें थिये,ते से सारे ठीक करी दित्ते जादें थिये।
\v 16 तां महायाजक ते तिसेरे सारे साथी जे सदुकियां रे पथं का थिये,कड़वेपन कने भरी गे।
\s प्रेरितां री गिरसफ्तारी
\p
\v 17 ते प्रेरितां जो पकड़ी करी जेलखाने बिच डपि दित्ता।
\v 18 अपण रात्ति प्रभु रे इक्क स्वर्गदूत ने जेलखाने रे दुआर जो खोलि री तिन्हेरे जो बार लाइ करी बोल्लेया,
\v 19 “जाओ,देहरे बिच खड़ी करी इस जिन्दगी री गल्लां सारे लोक्कां जो सुणाओ।
\v 20 से ए सुणि करी भ्यागा उठी करी देहरे बिच जाई करी ए उपदेस दैणा लगे। तां महायाजक ते तिसेरे साथिया ने आई करी महासभा जो ते इस्राएलियां रे सारे पुरनियां जो कठेरेया ते जेलखानेयां बिच ए केहलाई भेज्जेया कि तिन्हेरे जो लाए।
\v 21 अपण प्यादेयां ने तित्ते पुज्जि करी तिन्हेरे जो जेखाने बिच नी पाया, ते हटी करी तिन्हेरे जो खबर दित्ती,
\v 22 “असां ने जेलखाने जो बड़ी सावधानी कने बदं कित्ते रा थिया ते पेहरे वाळेयां जो बार खड़ित्ते रे पाया अपण जां खोल्लेया तां अन्दर कोई ना मिल्लेया।
\v 23 जां देहरे रे सरदार ते प्रधान याजकां ने ए गल्लां सुणी ता तिन्हेरे बारे बिच बड़ी चितां बिच पेइ गे कि तिन्हेरा क्या होया!
\v 24 इन्ने बिच कुसकी ने आई करी तिन्हेरे जो दस्सेया,“दिख्खो, जिन्हा जो तुसी जेलखाने बिच बदं करी के रख्खे रा थिया,से लोक देहरे बिच खड़ित्ते रे लोक्कां जो उदेस देया करदे हिन।”
\v 25 तां सरदार ने प्यादेयां कने जाई करी,तिन्हेरे जो लेइ आया,अपण जोर-जबरदस्ति कने नी,किजोकी से लोक्कां का डरदे थे कि असां पर बट्टे ना सुटण।
\v 26 तिन्हा ने तिन्हेरे जो अणी करी महासभा रे सामणे खड़ेरी दित्ता,तां महायाजक ने तिन्हेरे जो पुच्छेया,
\v 27 “क्या असां ने तुसां जो चेतावनी देइकरी हुकम नी दित्तेया थिया कि तुसि इस नां कने उपदेस मत करदे? तां बी दिख्खो,तुसां ने सारे यरुशलेम जो अपणे उपदेस कने भरी रख्खे रा है ते तिस म्हणु रा खून असां री गर्दन पर लाणा चाहंदे।
\v 28 तां पतरस ते होर प्रेरितां ने जवाब दित्ता,“म्हणुआं रे हुकम का बधी करी परमेश्वर रे हुकम जो मनणा इ असां री जिम्मेदारी है।
\v 29 असां रे बाबे-दादेयां रे परमेश्वर ने यीशु जी जो जिन्दा कित्तेया,जिसजो तुसां ने क्रुस पर लटकाई करी मारी रख्खेया थिया।
\v 30 तिसजो इ परमेश्वर ने प्रभु ते छुटकारा दैणे वाळा बणाई करी अपने सज्जे हत्थ पास्से उच्चां करि दित्तेया कि से इस्राएलियां जो मन फिराणे री ताकत ते पापां री माफी देइ सके।
\v 31 असी इन्हा गल्लां रे गुआह हिन ते तियां इ पवित्रात्मा बी,जिसजो परमेश्वर ने तिन्हा जो दित्ते रा है जे तिन्हेरा हुकम मनदे।
\v 32 असी इन्हा गल्लां रे गुआह हिन ते तियां इ पवित्रात्मा बी,जिसजो परमेश्वर ने तिन्हा जो दित्ते रा है जे तिन्हेरा हुकम मनदे।
\v 33 ए सुणी करी से जलणा लगी पे ते तिन्हा जोमारी रखणा चाएया।
\v 34 अपण गमलिएल नां रे इक्क फरिसी ने जे व्यवस्थापक ते सारे लोक्कां बिच बड़ा मन्नेया जादां था,न्यायालय बिच खड़ी करी प्रेरितां जो थोड़ी देर तांईबार करी दैणे रा हुकम दित्तेया।
\v 35 तां तिसने बोल्लेया,“हे इस्राएलियों तुसी जे किओ इन्हा म्हणुआं कने करणा चाह्दें सोचि-समजि करी इ करेयो।
\v 36 किजोकी इन्हा दिनां का पैल्ले थियुदास ए बोलदा होया उठेया थिया,कि मै बी किछ है; ते कोई चार सौ म्हणु तिसेरे कने होइ गे,अपण से मारेया गेया ते जिन्ने लोक तिसजो मनदे थे, सारे तित्तर-बित्तर होइ गे ते मिटी गे।
\v 37 तिसेरे बाद नां लिखणे रे दिनां बिच यहुदा गलिली उठेया,ते किछ लोक अपणे पास्से करी लित्ते; से बी मुकी गेया ते जिन्ने लोक तिसजो मनदे थे सारे तित्तर-बित्तर होइ गे।
\v 38 ईधेरे तांई अवे मै तुसां जो बोलदा कि इन्हा म्हणुआं का दूर इ रेयो ते इन्हेरे कने किछ कम्म मत रख्खो;किजोकी जे ए धर्म या कम्म म्हणुआं रे पास्से का हो तां ता मिटी जाणा;
\v 39 अपण जे परमेश्वर रे पास्से का है तां तुसी तिन्हेरे कदी मिटाई नी सकगे।कुते इदेया ना हो कि उसि परमेश्व कने बी लड़णे वाळे बणी जाओ।
\v 40 तां तिन्हा ने तिसेरी गल्ल मन्नि लित्ति; ते प्रेरितां जो सद्दि करी कुटवाया,ते ए हुकम देइ करी छड्डि दित्तेया कि यीशु रे नां कने फिरी कोइ गल्ल मत करदे।
\v 41 से इस गल्ल का खुस होइ करी महासभा रे सामणे का चली गे,कि असी तिन्हेरे नां तांई बेइज्जत होणे रे जोग्गे तां ठेहरे।
\v 42 से हर रोज देहरे बिच ते घर-घर बिच उपदेस करणे,ते इस गल्ल रा सुसमाचार सुनाणे का कि यीशु जी इ मसीह हिन नी रुके।
\c 6
\s सात्त सेवकां रा चुणेया जाणा
\p \v 1 तिन्हा दिनां बिच जां चेल्लेयां री गिनती मती बदणा लग्गि,तां यूनानि भाषा बोळणा वाळे इब्रानी भाषा बोळणे वाळेयां पर कुड़कुडा़णा लग्गे,कि हर दिन री सेवकाई बिच असां री विधवा जनानियां री खैर-खबर नी लिदें। \v 2 तां तिन्हा बारां ने चेल्लेयां री मण्डली जो अपणे का सद्दि करी बोल्लेया,“ए ठीक नी कि असी परमात्मा रा वचन छड्डि करी खिळाणे-पिळाणे री सेवा बिच लग्गि रैह्न। \v 3 इस तांई,हे भाईयो,अपणे बिच का सात्त खरे ना वाळे म्हणुआं जो जे पवित्रात्मा ते समजदारी कने भरित्ते रे होण,चुणी लो कि असी तिन्हेरे जो इस कम्म पर ठहराई देण। \v 4 अपण असी ता प्रार्थना बिच ते वचन री सेवा बिच लग्गि रैह्णा।” \v 5 ए गल्ल सारी मण्डली जो खरी लग्गि,ते तिन्हा ने स्तिफनूस ना रे इक्क म्हणु जो जे विश्वास ते पवित्रात्मा कने भरित्ते रा थिया,ते फिलिप्पुस,ते प्रुखुरुस,ते निकाकोर,ते तिमौन,ते ते परमिनास,ते अन्ताकिया रे रैह्णेवाळे निकुलाउस जे यहुदी मत बिच आई गे रा थिया,चुणी लित्ता। \v 6 इन्हा जो चेल्लेयाँ सामणे खड़ेरेया ते तिन्हा ने प्रार्थना करी के तिन्हा पर हात्थ रख्खे। \v 7 परमात्मा रा वचन फैळदा गेया ते यरुशलेम बिच चेल्लेयां री गिनती मती बददी गेइ;ते याजकां रा इक्क बड्डा समाज इस मत जो मनणे वाळा होई गेया।
\s स्तिफनुस री गिरफ्तारी
\p \v 8 स्तिफनूस अनुग्रह ते ताकत कने भरी करी लोक्कां बिच बड्डे अनौखे कम्म ते निशानियां दिखाया करदा थिया। \v 9 तां तिस अराधनालय बिच का जे लिबिरतिनो की कहलादीं थी,ते कुरैनी ते सिकन्दरिया ते किलकीया ते एशीया रे लोक्कां बिच कई इक्क उठ्ठी करी स्तिफनूस कने बैहस करणा लग्गे। \v 10 अपण तिस ज्ञान ते तिस आत्मा रा जिस कने ओ गल्लां करदा थिया,से सामणा नी करी सके। \v 11 इस पर तिन्हा ने कई लोक्कां जो उकसाया जे बोळणा लग्गे,“असी इसजो मुसा ते परमात्मा रे विरोध बिच गलत गल्लां बोलदे सुणे रा है।” \v 12 ते लोक्कां ते बुर्जुगां ते शास्त्रियां जो भड़काई करी चढ़ी आए ते तिसजो पकड़ीकरी महासभा बिच लेई आए। \v 13 ते झुठ्‌ठे ग्वाह खड़े कित्ते,जिन्हा ने बोल्लेया,“ए म्हणु इस पवित्र जगह ते व्यवस्था रे विरोध बिच बोळणा नी छडदा। \v 14 किजोकी असी तिसजो ए बोळदे सुणे रा है कि ए इ यीशु नासरी जी ने इस जगह जो ढाह्ई दैणा,ते तिन्हा रितियां जो बदली दैणा जे मूसा ने असां जो सौपि री हिन।” \v 15 तां सारे लोककां ने जे सभा बिच बैठ्ठे रे थिये,तिस पर नजरां टिकाई ते तिसेरा मुँह स्वर्गदूत जदेया दिख्खेया।
\c 7
\s स्तिफनुस रा भाषण
\p
\v 1 . तां फिरी महायाजक ने बोल्लेया, ”क्या ए गल्लां सच हिन?”
\v 2 स्तिफनुस ने बोल्लेया,“ओ भाईयों,ते बुजुर्गों सुणो,असां रा पीता अब्राहम हरान इच बसणे का पैल्ले जां मेसोपोटेमिया बिच थिया; तां उजळे परमेश्वर ने तिन्हा जो दरसन दित्ता।
\v 3 ते तिस जो बोल्लेया,‘तु अपणे देस ते अपणे रिस्तेदारां बिच का निकळी करी तिस देस जो जा,जिसजो मै तेरे जो दिखाणा।’
\v 4 . तां से कसदियां रे देस का निकळी करी हरान बिच जाइ बसेया।तिसेरे पीता रे मौत रे बाद परमेश्वर ने तिसजो तित्ते का इस देस बिच ले आई करी बसाया जिस बिच अवे तुसी बसदे,
\v 5 ते तिसजो किछ मिरास बल्कि पैर रखणे री जगह नी दित्ती, अपन वादा कित्ता कि मै ए देस तेरे ते तेरे बाद तेरे वशं रे हत्थां करी दैणा; हालांकि तां तिसेरा कोइ पुत्तर बी ना थिया।
\v 6 . ते परमेश्वर ने इयां बोल्लेया,‘तेरे सतांन रे लोक्कां ने पराये देस बिच परदेसी होणा,ते तिन्हा ने तिन्हेरे जो गुलाम बनाणा ते चार सौ साल्लां तिकर दुख दैणा।’
\v 7 . फिरी परमेश्वर ने बोल्लेया,‘जिस जाती रे से गुलाम होणे तिसजो मै सजा दैणी ते इसेरे बाद से निकळी करी इसी जगह बिच मेरी सेवा करणी।’
\v 8 ते तिसने तिस कने खतने रा वादा कित्ता; ते तिसी हाल बिच इसहाक तिस का पैदा होया ते अठमे दिन तिसेरा खतना कित्तेया गया;ते इसहाक का याकूब ते याकूब का बारा कुलपती पैदा होए।
\v 9 . “कुलपतियां ने युसूफ का रड़ी करी के तिसजो मिस्र देस जाणे वाळेया रे हत्थां बेच्चेया।अपण परमेश्वर तिसेरे कने थिये।
\v 10 . ते तिसजो तिसेरे सारे दुखां का छुड़ाई करी मिस्र रे राजा फिरौन री नजर बिच अनुग्रह ते समज दित्ती,ते तिन्हा ने तिसजो मिस्र पर ते अपणे सारे घर पर हाकम बणाया।
\v 11 . तां मिस्र ते कनान रे सारे देस बिच अकाल पेया ते जिस कने बड़ा भारी दुख होया ते असां रे बाबे-दादेयां जो अनाज नी मिलदा थिया।
\v 12 . अपण याकूब ने ए सुणी करी कि मिस्र बिच अनाज है असां रे बाबे-दादेयां जो पैल्लि बारी भेज्जेया।
\v 13 . दुई बारी युसूफ ने अपु जो अपणे भाईयां रे सामणे लाया ते युसूफ री जाती फिरौन जो पता लगी गी।
\v 14 . तां युसूफ ने अपणे पीता याकूब ते अपणे सारे रिस्तेदारां जो जे पच्तर जणे थिये,सदि भेज्जेया।
\v 15 . तां याकूब मिस्र बिच गेया;ते से ते असां रे बाए-दादे मरी गे।
\v 16 . तिन्हेरी लाशां शकेम बिच पुजाई करी तिस कबर बिच रखे गे जिसजो अब्राहम ने चाँदी देइ करी शकेम बिच हमोर रे बच्चेया का खरिदी लित्तेया थिया।
\v 17 “अपण जां तिस वादे रे पुरे होणे रा वेल्ला नेड़े आया जे परमेश्वर ने अब्राहम कने कित्तेया थिया,तां मिस्र बिच से लोक बधी गे ते मते होइ गे।
\v 18 . तां मिस्र बिच दुआ राजा होया जे युसूफ जो नी जाणदा था।
\v 19 . तिसने असां री जाती कने चलाकी करी के असां रे बाबे-दादेया कने इत्ते तिकर बदसुलुकी कित्ती कि तिन्हा जो अपणे बच्चेयां जो सुटि दैणा पेयां कि से जिन्दे ना रैहण।
\v 20 . तिस वेल्ले मूसा पैदा होया। से परमेश्वर री नजर बिच बड़ा इ छैळ थिया। से त्रै महिने तिकर अपणे प्यो रे घरे पाळेया गया।
\v 21 जां सुटि दित्तेया गेया तां फिरौन री कुड़ी ने तिसजो चुकि लिततेया ते अपण पुत्तर करी के पाळेया।
\v 22 मूसा जो मिस्र री सारे तौर-तरिक्के सखाए गे,ते से वचन ते कम्मां,दोन्नां बिच पक्कां थिया।
\v 23 “जां से चाळी साल रा होया तां तिसेरे मन बिच आया कि मै अपणे इस्राएली भाईयां कने मिलां।
\v 24 . तिसने इक्क म्हणु पर नाईसांफ हुदें दिख्खिकरी तिसजो बचाया,ते मिस्रि जो मारी री तिस सताए रे म्हणु रा बदला लित्ता।
\v 25 . तिसने सोच्चेया कि तिसेरे भाई समजगे कि परमेश्वर ने तिसेरे हत्थां का तिन्हेरा छुटकारा कराणा,अपण तिन्हा ने नी समजेया।
\v 26 . दुए दिन जां से अपु बिच लड़ेया करदे थिये,तां से तित्ते आई निकळेया;ते ए बोलि करी तिन्हेरा मेळ कराणे तांई समजाया,‘हे आदमियों तुसी ता भाई-भाई हिन, इक्क-दुए कने किजो नाईसाँफी करदे?’
\v 27 . अपण जे अपणे पड़ौसी कने नाईसाँफी करेया करदा थिया तिसने तिन्हा जो ए बोलि करी हटाई दित्ता,‘कि तेरे जो असां पर कुसने ईसाँफ करणे वाळा बणाया रा है?
\v 28 . क्या जिस तरिक्के कने कल तिस मिस्रि जो मारौ रख्खेया मेरे जो बी मारी रखणा चाहंदा?’
\v 29 . ए गल्ल सुणी करी मूसा न्हसेया ते मिद्यान देस बिच परदेसी होइ करी रैहणे लग्गेया,ते तित्ते तिसेरे दो मुडें पैदा होए।
\v 30 . “जां पुरे चाळी साल होइ गे,तां इक्क स्वर्गदूत ने सीने पहाड़ रे जगंल बिच तिसजो बलदी होइ झाड़ी री आग्ग बिच दरसन दित्तेया।
\v 31 . मूसा जो ए दरसन दिख्खिकरी हरानी होइ ए जां दिखणे तांई नेड़े गेया तां प्रभु री ए अवाज आई,
\v 32 . ‘मैं तेरे बाबे-दादे,अब्राहम,इसहाक ते याकूब रा परमेश्वर है,’तां फिरी मूसा कबीं पेया,इत्ते तिकर की तिसजो दिखणे री हिम्मत बी नी रेइ।
\v 33 . तां प्रभु ने तिसजो बोल्लेया,‘अपणे पैरां का जुत्ती उतारी ले,किजोकी जिस जगह तू खडित्ते रा है,से पवित्र जमीन है।
\v 34 . मै सचमुच अपणे लोक्कां री जे मिस्र बिच हिन,बुरी हालत जो दिख्खे रा है; ते तिन्हेरी आह ते तिन्हेरे रोणे जो सुणे रा है; ईधेरे तांई तिन्हेरे जो छुड़ाणे तांई उतरे रा है;अवे आ,मै तेरे जो मिस्र बिच भेजणा।’
\v 35 . “जिस मूसा जो तिन्हा ने ए बोलिकरी नक्कारेया थिया‘तेरे जो कुस ने असां पर हाकम या ईसाँफ करणे वाळा बणाए रा है?’तिसी जो परमेश्वर ने हाकम ते छुड़ाणे वाळा बणाई करी,तिस स्वर्गदूत रे जरिए जिसने तिसजो झाड़ियां बिच दरसन दित्ते रा थिया,भेज्जेया।
\v 36 ए इ म्हणु मिस्र ते लाल समुदंर ते जगंल बिच चाळी साल तिकर हरान करणे वाळे कम्म ते चमत्कार दिखाई-दिखाई करी तिन्हा जो कड्डि ले आया।
\v 37 ए से इ मूसा है,जिनिये इस्राएलियां जो बोल्लेया,‘परमेश्वर तुसां रे भाईयां बिच का तुसां बिच का मेरे साह्ंई इक्क भविष्यद्वक्ता जो ऊठाणा।’
\v 38 ए से इ है,जिसने जगंल बिच कलिसीया रे बिच तिस स्वर्गदूत कने सीने पहाड़ पर तिस कने गल्लां कित्ती ते असां रे बाबे-दादेयां कने थिया,तिसी जो जिन्दे वचन मिल्ले कि असां तिकर पुजाए।
\v 39 अपण असां रे बाबे-दादेया ने तिसेरी मनणी नी चाइ,बल्कि तिजसो हटाई करी अपणे मन मिस्र रे पास्से फेरे,
\v 40 ते हारून जो बोल्लेया,‘असां तांई इक्क इदेया देवता बणा जे असां रे आग्गे-आग्गे चले किजोकी ए मूसा जे असां जो मिस्र देस का कड्डि लेइ आए रा है,असी नी जाणदे कि तिसजो क्या होया?’ '
\v 41 तिन्हा दिनां बिच तिन्हा ने इक्क बछड़ा बणाइ करी तिसेरी मुर्ती रे आग्गे बळी चढ़ाई ते अपणे हत्थां रे कम्मां बिच मगन होणा लगी पे।
\v 42 अते परमेश्वर ने मूँह मोड़ी करी तिन्हा जो छडि दित्तेया,कि आसमान रे तारेयां री पूजा करण जियां भविष्यद्वक्तां री कताबां बिच लिख्खे रा है,‘हे इस्राएल रे घराने,क्या तुसी जगंळ बिच चाळी साल्लां तिकर जानवर री बली ते अनाज रा चढ़ावा सिर्फ मेरे जो इ चढ़ादें रेय?
\v 43 तुसी मलेक रे तम्बु ते रिफान देवते रे तारे जो लेइ करी फिरदे थे मतलब तिन्हा मुर्तियां जो जिन्हा जो तुसी प्रणाम करणे तांई बणाए रा थिया। अते मै तुसां जो बेबिलोन का परे लेइ जाई करी बसाणा।’
\v 44 “गुआई रा तम्बु जगंल बिच असां रे बाबे-दादेयां रे बिच-मझाटे थिया,जियां तिन्हा ने ठेहराया जिनिये मूसां कने बोल्लेया,‘जे अकार तैं दिख्खे रा है,तिसेरे हिसाब कने इसजो बणा।’
\v 45 तिसी तम्बू जो असां रे बाबे-दादे पुराणे जमाने का पाई करी यहोशू कने इत्ते लेइ आए; जिस वेल्ले कि तिन्हा ने तिन्हा जातियां पर हक पाया,जिन्हा जो परमेश्वर ने असां रे बाबे-दादे रे सामणे का कड्डि दित्तेया, ते से तम्बु दाऊद रे वेल्ले तिकर रेया।
\v 46 तिस पर परमेश्वर ने अनुग्रह कित्तेया; अते तिसने मिन्नत कित्ती कि से याकूब रे परमेश्वर तांई रैहणे री जगह बणाए।
\v 47 अपण सुलैमान ने तिन्हेरे ताई घर बणाया।
\v 48 अपण परमप्रधान हत्थां रे बणाए रे घरां बिच नी रैहन्दा,जियां कि भविष्यद्वक्ता ने बोल्लेया,
\v 49 ‘प्रभू बोलदे कि स्वर्ग मेरा सिहांसन ते धरती मेरे पैरां रे थल्ले री पिढ़ी है,मेरे तांई तुसी कुस तरिक्के रा घर बणागें? ते मेरे अराम करणे री कुण सी जगह होणी?
\v 50 क्या ए सारी चिजां मेरे हत्थां री बणाए री नी हिन?’
\v 51 “हे जिद्दि मन ते कन्नां रे बगैर खतने वाळे लोक्कों,तुसी हमेसा पवित्रात्मा रा विरोध करदे।जियां तुसां रे बाबे-दादे करदे थिये, तियां ई तुसी बी करदे।
\v 52 भविष्द्वक्ता बिच का कुसजो तुसां रे बाबे-दादेयां ने नी तगं कित्ता? तिन्हा ने तिस धर्मी रे आणे री खबर दैणे वाळे तिन्हा पैल्ले जमाने रे लोक्कां जो मारी रख्खेया ते अवे तुसी बी तिसेरे पकड़वाणे वाळे ते मारी रखणे वाळे होए।
\v 53 . तुसां ने स्वर्गदुतां रे जरिये ठेहराए री व्यवस्था ता पाई,अपण तिसजो मन्नेया नी।”
\s स्तिफनुस जो बट्टे मारणा
\p
\v 54 ए गल्लां सुणी करी से लोक फुकी पे ते तिस पर दादं पिह्णा लगी पे।
\v 55 अपण तिसने पवित्रात्मा कने भरी करी स्वर्ग रे पास्से दिख्खेया ते परमेश्वर री महीमा जो ते यीशु जी जो परमेश्वर रे सज्जे पास्से खड़ित्ते रा दिख्खि करी
\v 56 बोल्लेया,“दिख्खो,मै स्वर्ग जो खुले रा ते म्हणु रे पुत्तर जो परमेश्वर रे सज्जे पास्से खड़ित्ते रा दिख्खेया करदा है।”
\v 57 तां तिन्हा ने बड़ी जोरे लेर मारी करी कान्न बदं करी लित्ते,ते कठे इ तिस पर झपटे;
\v 58 ते तिसजो सैहर रे बार कडि करी तिस पर बट्टे मारणा लगी पे। गुआइ दैणे वाळेयां ने अपणे कपड़े शाऊल नां रे इक्क जवान रे पैरां का उतारी करी रख्खि दित्ते।
\v 59 से स्तिफनुस पर बट्टे मारदे रेय ते से ए बोलि करी प्रार्थना करदा रेया,“ओ प्रभु यीशु जी मेरी आत्मा जो अपणाई लेयो।”
\v 60 फिरी गोड्डे भारे बेइ करी बड़ी अवाज कने बोल्लेया“हे प्रभु,ए पाप इन्हा पर मत ला।” ते ए बोलि करी से सोइ गेया।शाऊल तिसेरे मारे जाणे बिच सहमत थिया।
\c 8
\s कलीसिया पर जुल्म
\p
\v 1 यीशु जी फिरी तिन्हा कने उदारणा बिच गल्लां करण लगे,
\v 2 स्वर्ग रा राज तिस राज्जे साह्ई है,जिनिए अपणे मुडें रा ब्याह कराया।
\v 3 ते तिसने अपणे नौकरां जो भेज्जेया की सद्दे रे लोक्कां जो ब्याह री धाम बिच सद्दे;
\s सामरिया बिच फिलिप्पुस रा प्रचार
\p
\v 4 फिरी तिसने अपणे नौकरां जो ए बोल्लि करी भेज्जेया,”सद्दे रे लोक्कां जो बोल्लो : दिख्खो,मै धाम तयार करी बैठा रा है,मेरे बैल ते पालतु जानव मारे गे रे हिन,ते सारा किछ तयार है; ब्याह री धाम बिच आओ।’
\v 5 अपण से आनाकानी करी के चली गे: कोइ अपणे खेतरां जो,कोई अपणे कम्मां जो।
\v 6 होर लोक्कां ने जे बचेया करदे थिये तिसेरे नौकरां जो पकड़ी करी बेईज्जत कित्ता ते मारी रख्खेया।
\v 7 तां राज्जे जो गुस्सा आया,ते तिसने अपणी सेना जो भेजि करी तिन्हा खुनि म्हणुआं जो खत्म करी दित्ता,ते तिन्हेरे नगर जो फुकि रख्खेया।
\v 8 तां तिनिए अपणे नौकरां जो बोल्लेया,“ब्याह री धाम ता तयार है अपण सद्दे रे लोक इस जोग्गे नी निकळे
\s जादुगर शमौन
\p
\v 9 इस तांई चोक पर जाओ
\v 10 अते तिन्हा नौकरां ने सड़कां पर जाई करी क्या खरे क्या बुरे,जिन्ने मिले,सारेयां जो कठेरेया; ते ब्याह रा घर मेहमानां कने भरी गेया।
\v 11 ”जां राज्जा मेहमानां जो दिखणे तांई अन्दर आया,तां तिसने तित्ते इक्क म्हणु जो दिख्खेया,जे ब्याह रे कपड़े पाई करी नी आया थिया।
\v 12 तिसने तिसजो पुच्छेया,“मित्तरा;तु ब्याह वाळे कपड़े पाए बगैर इत्ते किजो आई गेया?’तिसेरा मूँह बन्द होइ गेया।
\v 13 तां राज्जे ने नौकरां जो बोल्लेया,’इसेरे हत्थ-पैर बन्नि करी इसजो बार न्याहरे बिच पाई देयो,तित्ते रौण ते दादं पिह्णा होणा।’
\s सामरिया बिच पतरस ते युहन्ना
\p
\v 14 किजोकी सद्दे रे लोक ता मते हिन अपण चुणे रे घट हिन।"
\v 15 तां फरीसियां ने जाई करी अपु बिच गल्ल कित्ती की तिसजो कुस तरिक्के कने गल्लां बिच फसाइये
\v 16 अते तिन्हा ने अपणे चेल्लेयां जो हेरोदियां कने तिन्हेरे का ए बोलणे जो भेज्जेया"हे गुरू,असी जाणदे कि तुसी सच्चे हिन ते परमेश्वर रा रस्ता सच्चाई कने दसदे,ते कुसकि री बी परवाह नी करदे किजोकी तुसी म्हणुआ
\v 17 इसी तांई असां जो दस्सो की तुसी क्या सोचदे?कैसर जो चुगीं दैणा ठीक है या नी।'
\v 18 जां शिमौन ने दिख्खेया कि प्रेरितां रे हात्थ रखणेकने पवित्रात्मा दित्तेया जादां,तां तिनहेरे का रुपे लाई करी बोलणा लग्गेया,
\v 19 “ए हक मेरे जो बी देयो,कि जिस कुसकि पर हात्थ रखां तिसजो पवित्रात्मा मिली जाए।”
\v 20 पतरस ने तिसजो बोल्लेया,“तेरे रुपे तेरे कने खतम होइ जाण किजोकी तैं परमेश्वर रा दान रुपे कने खरिदणे री गल्ल सोचि।
\v 21 इस गल्ल बिच ना तेरा हिस्सा है, ना इ कोइ भाग; किजोकी तेरा मन परमेश्वर रे आग्गे सिद्दा नी।
\v 22 ईधेरे तांई अपणी इस बुराई का मन हटाई करी पर्भु का प्रार्थना कर,होइ सकदा कि तेरे मन री ए सोच माफ कित्ती जाए।
\v 23 किजोकी मै दिखदा कि तु पित्त जदेइ कौड़ेपन ते अधर्म रे बन्धन बिच पे रा है।
\v 24 शिमौन ने जवाब दित्ता,“तुसी मेरे तांई परमेश्वर का प्रार्थना करो कि जे गल्लां तुसां ने बोलि,तिन्हा बिच का कोइ मेरे पर ना आई पे।”
\v 25 अते से गुआई देइ करी प्रभु री गल्लां सुणाई करी यरुशलेम जो हटी गेया,ते सामरियां रे मते सारे ग्रां बिच खुसखबरी सुणादें गे।
\s फिलिप्पुस ते कूश देश रा अधिकारी
\p
\v 26 फिरी परमेश्वर रे इक्क स्वर्गदूत ने फिलिप्पुस जो बोल्लेया,“उठ ते दक्षिण रे पास्से तिस रस्ते पर जा,जे यरुशलेम का गादा जो जादां।”ए रेगिस्तानी रस्ता है।
\v 27 से उठी करी चली पेया, ते दिख्खो,कूश देस रा इक्क म्हणुआया करदा थिया जे खोजे ते कूशियां री राणी कदांकिया रा मत्रीं ते खजांची थिया। से अराधना करणे जो यरुशलेम आया थिया।
\v 28 से अपणे रथ पर बैठे रा थिया ते यशायाह भविष्यद्वक्ता री कताब पढ़दा होया हटेया करदा थिया।
\v 29 तां आत्मा ने फिलिप्पुस जो बोल्लेया,“नेड़े जाई करी इस रथ कने होइ जा।”
\v 30 फिलिप्पुस तिसेरे पास्से न्हसेया ते तिसजो यशायाह भविष्यद्वक्ता री कताब पढ़दे होये सुणेया ते पुच्छेया,“तु जे पढ़ेया करदा क्या तिसजो समजदा बी?”
\v 31 तिसने बोल्लेया,“जां तिकर कोइ मेरे जो ना समजाए तांइ तिकर मै कियां समजां?” ते तिसने फिलिप्पुस का मिन्नत कित्ती की से चढ़ि करी तिसेरे कने बे।
\v 32 पवित्रशास्त्र रा जे अध्याय से पढ़ेया करदा थिया से ए थिया :“से भेड़ रे सांई बडणे तांईइ पुजाया गेया,जियां मेमना पणे ऊन कुतरणे वाळेयां रे सामणे चुपचाणे रैहन्दा,तियां इ तिसने बी अपणा मुँह नी खोल्लेया।
\v 33 तिसेरी दीनता तिसेरा ईसाँफ नी होइ सकेया। तिसेरे वेल्ले रे लोक्कां रे बारे बिच कुसने दसणा?किजोकी धरती का तिसेरी जिन्दगी चुक्कि लित्ती जादीं।”
\v 34 इस पर खोजे ने फिलिप्पुस का पुच्छेया,“मैं तेरे का मिन्नत करदा,ए दस्स कि भविष्यद्वक्ता ए कुसेरे बारे बिच बोल्लेया करदा है,अपणे या कुसकी होरसी रे बारे बिच?”
\v 35 तां फिलिप्पुस ने अपण मुँह खोल्लेया,ते इसी शास्त्र का सुरू करी के तिसजो यीशु जी रा सुसमाचार सुणाया।
\v 36 रस्ते बिच जादें-जादें से कुसकी पाणी वाळी जगह पुज्जे। तां खौजे ने बोल्लेया,“दिख्ख इत्ते पाणी है अवे मेरे जो बपतिस्मा लैणे बिच क्या रोक है?
\v 37 फिलीप्पुस ने तिसजो बोल्लेया, जे अगर तू अपणे पुरे मन कने भरोसा करदा, तां ए होई सकदा : तिसने जवाब दित्तेया कि मै विश्वास करदा कि यीशु मसीह परमेश्वर रे पुत्तर हिन।
\v 38 तां तिनिये रथ खड़ा करणे रा हुकम दित्ता,ते फिलिप्पुस ते खोजा दोन्नों पाणी बिच उतरी गे,ते तिसने खोजे जो बपतिस्मा दित्ता।
\v 39 जां से पाणी बिच निकळी करी उप्पर आये तां प्रभु रा आत्मा फिलिप्पुस चुकी करि लेई गे, ते खौजे ने फिरी तिसजो नी दिख्खेया ते से खुसी मणादें मणादें अपणे पर चली गेया।
\v 40 फिलिप्पुस अशदोद बिच आई निकळेया,ते जां तिकर केसरिया बिच ना पुज्जेया तां तिकर सैहर०सैहर बिच खुस-खबरी सुणादां गया।
\c 9
\s शाऊल रा मन बदलणा
\p
\v 1 शाऊल जे हल्ले तिकर प्रभु रे चेल्लेयां जो मारणे ते धमकाणे री धुन बिच थिया , महायाजक का गया
\v 2 ते तिसका दमिश्क रे आराधनालय रे नां इस गल्ल पर चिट्ठियां मगीं कि कया मर्द ते कया जनानी, जिन्हेरे जो बी से मसिहियत बिच पाए तिन्हेरे जो बन्नि करी यरुशलेम लेइ आए ।
\v 3 अपण चलदे-चलदे से दमिश्क रे नेड़े पुज्जेया , ते चाणचक्के इ आसमान का चारो पास्से का रौसनी चमकी,
\v 4 ते से धरती पर पेइ गेया, ते ए अवाज सुणी, ओ शाऊल, ओ शाऊल, तू मिंजो किजो तगं करेया करदा है।
\v 5 तिसने पुच्छेया,"ओ प्रभू जी,तुसी कुण हिन? तिन्हा ने बोल्लेया,मै यीशु है, जिसजो तू तगं करेया करदा है।
\v 6 अपण अवे उठी करी सैहर बिच जा,अते जे तेरे जो करणा है से तेरे जो दस्सि दित्तेया जाणा,"
\v 7 जे मह्णु तिस कने थिये से हरान रेइ गे,किजोकी तिन्हेरे जो अवाज ता सुणिदीं थी अपण किछ दिस्सेया नी करदा थिया।
\v 8 तां शाऊल उठेया ते जां हाक्खि खोलि तां तिसजो किछ बी नी दिस्सेया,ते से म्हणु तिसेरा हात्थ पकड़ी करी दमिश्क जो लेइ गे।
\v 9 से त्रै दीनां तिकर किछ बी नी दिखि सकेया ते ना किछ खाया पित्ता।
\v 10 दमिश्क बिच हनन्याह नां रा इक्क चेल्ला थिया तिसजो परमेश्वर ने दरसन देइ करी बोल्लेया,”ओ हनन्याह” तिसने बोल्लेया ‘हाँ , प्रभु जी’
\v 11 तां प्रभु जी ने तिस जो बोल्लेया,उठी करी तिस गळी बिच जा जिसजो सिद्दि बोलदे,यहुदा रे घरे,शाऊल नां रे इक्क तरसुर रे रैहणे वाळे जो तोप ,किजोकी दिख से प्रार्थना करेया करदा है,
\v 12 अते तिस ने हनन्याह नां रे इक्क म्हणु जो आदें ते अपणे पराल्ले हात्थ रखदे दिख्खे रा है ताकी से फिरी दिखि सके।”
\v 13 हनन्याह ने जवाब दित्तेया,ओ ‘प्रभु जी‘,मै इस म्हणु रे बारे बिच मते जणेया का सुणे रा है कि तिस ने यरुशलेम बिच तुसां रे पवित्र लोक्कां कने बड़ी भारी बुराई कित्त्ते री है,
\v 14 ते इत्ते बी इस जो प्रधान याजकां का अधिकार मिल्ले रा है कि जे लोक तुसां रा नां लिदें तिन्हा सारेयां जो बन्नि ले ।
\v 15 अपण “ ‘प्रभु जी‘ ने तिस बोल्लेया“ किजोकी से ता होर जातियां रे लोक्कां, राज्जेया अते इस्राएल रे सामणे मेरा नां जाहिर करणे तांई मेरा चुणे रा है।
\v 16 ते मै तिसजो दसणा कि मेरे नां तांई तिसजो कदेया-कदेया दुख चुकणा पैणा”
\v 17 तां हनन्याह उठी करी तिस घर जो गया,ते तिस पर अपणा हात्थ रखि करी बोल्लेया,ओ भाई शाऊल, प्रभू जी, मतलब यीशु जी जे तिस रस्ते पर जिस का तु आया तेरे जो दिस्सेया थिये,तिन्हा ने इ मेरे जो भेज्जे रा है ताकी तु फिरी दिखि सके ते पवित्तर आत्मा कने भरी जाए ।”
\v 18 ते तिसी वेल्ले तिसेरी हाक्खिया का छिलके जेय पेय ते से दिखणा लग्गेया ते उठी करी बपतिस्मा लित्तेया,
\v 19 फिरी रोटि खाई थोड़ी जान आई, से मते रोजां तांई तिन्हा चेल्लेयाँ का इ रेह्या जे दमिश्क बिच थिये
\s दमिश्क बिच पौलुस रा प्रचार
\p
\v 20 ते से तोळे इ धर्म सभा बिच जाई यीशु जी रा परचार करणा लग्गेया कि से इ परमेश्वर रा पुत्तर हिन।
\v 21 सारे सुनणे वाळे ए सुणी करी हरान होइ करी बोलणे लग्गेया,“क्या ए सेइ म्हणू नी है जे ए नां लिदें थिये तिन्हेरे जो मुकाई दिदां थिया, ते इत्ते बी इधेरे तांई इ आया थिया कि तिन्हेरे एजो बन्नि करी प्रधान याजकां का लेइ जाए?”
\v 22 अपण शाउल होर बी ताककतवर हुदां गया ते इस गल्ल जो साबित करी के कि मसीह इत्ते इ है, दमिश्क बिच रैहणे वाळे यहुदियां रा मुँह बद करदा थिया,
\v 23 जां मते दिन होइ गे, तां यहुदिया ने मिळी करी तिसजो मारणे री योजना बणाई ।
\v 24 अपण तिन्हेरी योजना रा शाऊल जो पत लगि गेया। से ता तिसजो मारी रखणे तांई दिन-रात दरवाज्जेयां का बेइ रैहन्दे थिये
\v 25 अपण रात्ति तिसेरे चेल्लेयां ने तिसजो टोकरे बिच पाया ते सैहर री दुआल का टगीं करी तिसजो उतारी दित्तेया
\s यरुशलेम बिच शाउल
\p
\v 26 यरुशलेम बिच पुज्जि करी चेल्लेयाँ कने मिळी जाणे री कोसिस कित्ती,अपण सारे तिसका डरदे थिये, किजोकी तिन्हेरे तिसेरा भरोसा नी हुदां थिया कि से बी इक्क चेल्ला है।
\v 27 अपण बरनबास ने तिसजो अपणे कन्ने चेल्लेयाँ का लेइ जाई करी तिन्हेरे जो दस्सेया कि किय्यां तिसने रस्ते बिच प्रभु जो दिख्खेया ते किय्यां प्रभु जी ने तिस कने गल्ळां कित्ती,ते दमिश्क बिच किय्यां तिस कने प्रभू जी रा प्रचार कित्तेया ।
\v 28 से तिन्हेरे कने यरुशलेम आदां-जादां रेह्या।
\v 29 ते बिना डरे प्रभू रे नां लेई करी प्रचार करदा थिया ते युनानि भासा बोलणे वाळे यहुदिया कने गल्ल- बात ते बहस-बाजी करदा थिया,अपण से तिसजो मारी रखणे री कोसिस करणा लग्गे।
\v 30 ए जाणी करी भाई तिसजो केसरिया लेइ आए ते तरसुर जो भेजि दित्तेया।
\v 31 इस तरिक्के कने सारे यहुदिया, गलील ते सारे सामरिया बिच कलिसीया जो सातीं मिल्लि अते तिसेरी तरक्कि हुदीं गेइ,ते से प्रभु रे डर ते पवित्तर आत्मा री सातीं बिच बधदी गेइ।
\s लूद्दा ते याफा बिच पतरस
\p
\v 32 फिरी इय्यां होया कि पतरस सारी पास्से घुमदा फिरदा तिन्हा लोक्कां बी पुज्जेया जे लुद्देया बिच रैहन्दे थिये।
\v 33 से तिसजो एनियास नां रे इक्क लकवे रे बमारी वाळा म्हणु मिल्लेया जे आठ साल्लां का बिस्तर पर पेरा थिया ।
\v 34 पतरस ने तिसजो बोल्लेया,”ओ एनियास ! यीशु मसीह तेरे जो खरा करदा । उठ, अपण बछाण बिछा ।” तां से ऊठी बैठेया ।
\v 35 तां लुद्देया ते शारोन रे सारे रैहणे वाळे तिसजो दिखि करी प्रभू जी रे नेड़े आई गे।
\v 36 याफा बिच तबिता मतलब दोरकार नां री इक्क विश्वास करणे वाळी रैहन्दी थी, से बड़े भले रे कम्म रे दान पुन्य करदी रैहन्दि थी।
\v 37 तिन्हा इ रोज्जां बिच से बमार होइ करी मरी गी , ते तिन्हा ने तिसजसो नुहाई करी अटारी पर रख्खि दित्तेया।
\v 38 ईधेरे तांइ कि लुद्दा याफा रे नेड़े थिया, चेल्लेयां ने ए सुणी करी कि पतरस तित्ते है,दो जणेया जो भेजी करी तिसका मिन्नत कि आसां का आणे बिच देर मत कर।”
\v 39 तां पतरस उठी करी तिन्हेरे कने गेया ते जां से पुज्जेया तां से तिसजो तिस अटारी पर लेइ गे। सारी विधवा जनानियां आई करी तिसका खड़ी गी, ते जे कपड़े दोरकास ने तिन्हेरे कने रेइ करी बणाए थिये से दिखाणा लगी।
\v 40 तां पतरस ने सारेयां जो बार करी दित्तेया, ते गोड्डे रे भारे बेइ करी प्रार्थना कित्ती ते लास रे पास्से दिख्खि करी बोल्लेया, “तबिता,उठ” तां तिसने अपणी हाक्खियां खोलि दित्ती ते पतरस जो दिखि करी उठी गेइ।
\v 41 तिसने हात्थ देइ करि तिस जो खड़ेरेया ते पवित्तर लोक्कों ते ते विधवा जनानियां जो सद्दि करी तिन्ह्एरे जो से जिन्दी दिखाई दित्ती।
\v 42 ए गल्ल सारे याफा बिच फैलि गी अते मते जणेया ने परमेश्वर पर भरोसा कित्तेया।
\v 43 ते पतरस याफा बिच शमौन नां से कुसकी चमड़े रे कम्म करणे वाळे रे घरे मते दिनां तांईं तित्ते रेह्या ।
\c 10
\s कुरनेलियुस रा पतरस जो सदणा
\p
\v 1 .कैसरिया बिच कुरलेनियुस नां रा इक मह्णु थिय्या, जे इतालियानी नाण री पलटन रा सरदार थिय्या।
\v 2 .से भक्त मह्णु थिय्या, ते सारा टब्बर परमात्मा रा डर मन्दा थिय्या, ते गरीब मह्णुआं जो बड़ा दान दिंदे थिय्ये, ते लगातार परमात्मा कने प्राथना करदे थिय्ये।
\v 3 .तिन्ने धियाड़ी रे तिज्जे पेहर रे नेड़े-भेड़े दर्शन बिच साफ ढग कने दिख्खेया, कि परमात्मा रा इक स्वर्गदूत मेरे का अन्दर आईकरी बोल्दा, कि ओ कुरलेनियुस।
\v 4 .तिन्ने ध्यान कने दिख्खेया, ते डरी करी बोल्या, ओ प्रभु जी एह् कै है? तिस ने तिस जो बोल्या, तेरी प्राथना ते तेरे दान जो इक समारक रे रूप बिच तिज्जो चेत्ता दुआणे तांई परमात्मा का पुज्जे हिन।
\v 5 .ते अवे याफा बिच मह्णुआं जो भेज्जी करी शमौन जो, जिस जो कि पतरस बी बोल्दे, सद्दी ले।
\v 6 .से शमौन चमड़े रा धन्धा करणे वाळे रे परोणा हहे, जिसेरा घर समुन्द्र कनारे है।
\v 7 जाम से स्वर्गदूत जिस ने एह् गल्लां बोल्ली थी चली नगेया, ता तिन्ने दो नौकर, तेजे तिसका मौजूद रेह्न्दे थिय्ये तिन्हा बिच का इक भक्त सपाह्ई जो सद्देया।
\v 8 .ते तिन्हा जो सब गल्लां दस्सी करी याफा जो भेज्जेया। 8.दूज्जे रोज, जां से चलदे-चलदे सैहर रे नेड़े पूज्जे, ता दूज्जे पेहर रे नेड़े-भेड़े पतरस कोठे पर प्राथना करणे जो चढ़ेया।
\s पतरस रा दर्शन
\p
\v 9 . ते तिस जो भूख लग्गी, ते किच्छ खाणा चांदा थिय्या, अपण जां से रोटी बणाया करदे थिय्ये, ता से बेसुध होई गेया।
\v 10 .ते तिस ने दिख्खेया, कि अम्बर खुली गेया, ते इक पात्र बड्डी चादर साह्ई चारो कुणे का लटकदा, धरती पर उतरदा थिय्या।
\v 11 .जिस बिच धरती रे हरेक तरह् रे चारे पैरा अते रेंगणे वाळे जन्तु ते अम्बर रे चीड़ू-पखेरु थिय्ये।
\v 12 .ते तिस जो इक इदेयी अवाज सुणिती, कि ओ पतरस उठ, मारी के खा।
\v 13 .अपण पतरस ने बोल्या, नी प्रभु, कदी बी नी, किजोकि मैं कदी कोई अपवित्र या असुच्ची नी खाई।
\v 14 .फिरी दूज्जी बरी तिस जो अवाज सुणिती, कि जे किच्छ परमात्मा ने सुच्चा कित्ते रा है, तिस जो तू असुच्चा मत बोल।
\v 15 त्रै बरी इह्य्यां ई होया, तां तिस्सी बेल्ले से पात्र अम्बरा जो चुक्की लित्तेया गेया।
\v 16 .जां पतरस अपणे मनाह् बिच सोच्चेया ई करदा था, कि एह् दर्शन जे मैं दिख्खेया कै है, ता दिख्खो, से मह्णु जिन्हा जो कुरेनिलियुस ने भेज्जेया थिय्या, शमौन री डेवढ़ी पर आई खड़े होये।
\v 17 .ते हक्क लाई करी पूच्छणा लग्गे, कै शमौन जिस जि कि पतरस बी बोल्दे, परोणा बणी करी ईत्ते ई है ना रुके रा?
\v 18 पतरस जे दर्शन रे बारे सोच्चेया ई करदा था, कि आत्मा ने तिस जो बोल्या, दिख्ख, त्रै मह्णु तेरी तोप बिच हिन।
\v 19 .इधेरे तांई थल्ले जा, ते बे-झिझक तिन्हा कने चली जा, किजोकि मैं ई तिन्हा जो भेज्जे रा है।
\v 20 .तां पतरस ने थल्ले उतरी करी तिन्हा मह्ऩुआं जो बोल्या, दिख्खो, जिसेरी तोप तुसा पाये री है, से मैं ई है, तुसाँ री आणे री वजाह् कै है?
\v 21 .तिन्हा ने बोल्या, कुरनेलियुस सूबेदार जे भला अते नेक कने परमात्मा रा डर मनणे वाळा ते सबनी जाति बिच इज्जत दार मह्णु है, तिस सवर्गदूत ने तिज्जो अपणे घरे सदणे तांई ते जे किच्छ तुसा बोल्णा तिस जो असा जो सुनणे तांई बोल्ले रा है।
\v 22 .तां तिस ने तिन्हा जो अन्दर सद्दी करी तिन्हेरी मेहमान नबाजी कित्ती। ते दूज्जे रोज, से तिन्हा कने गेया, ते याफा रे भाइयां बिच का केई तिन्हा कने गे।
\v 23 .दूज्जे रोज से कैसरिया बिच पूज्जे, ते कुरनेलियुस अपणे रिश्तेदारां ते अपणे प्यारे मित्रां कने इकठ्ठा होईकरी तिन्हा जो भाळेया करदे थिय्ये।
\s कुरनेलियुस रे घरे पतरस
\p
\v 24 .जां पतरस अन्दर आया करदा थिय्या, ता कुरनेलियुस तिन्हा का आई करी मिल्लेया, ते पैर बंदी करी तिन्हा जो नमस्ते कित्ती।
\v 25 .अपण पतरस ने तिस जो उठाई करी बोल्या, खड़ी जा, मैं बी ता मह्णु है।
\v 26 ते तिसके कने गल्ल-बात करदे-करदे अन्दर गेया, ते बड़े मह्णुआं को इकठ्ठ दिख्खी करी।
\v 27 .तिन्हा जो बोल्या, तुसा जाणदे हिन, कि होर जातियां कने मिल्णा-जुलणा या तिन्हेरे तित्ते जाणा यहूदी मह्णुआं तांई विधान रे खलाफ है, अपण परमात्मा ने मिंजो दस्से रा है, कि कुसकी बी मह्णु जो अपवित्र या असुच्चा नी बोंलू।
\v 28 .इधेरे तांई मिंजो जां सद्देया, ता बिना किच्छ बोल्ले रे चली आया, अवे मैं पूच्छदा कि मिंजो कुस कम्म तांई सद्देरा है?
\v 29 .कुरेनेलियुस ने बोल्या, कि इस बेल्ले पूरे चार रोज होये, कि मैं अपणे घरे तिज्जे पेहर प्राथना करेया करदा थिय्या, कि दिख्खो, इक मह्णु चमकीले कपड़े पाई करी, मेरे मुहागर आई खड़ा होया।
\v 30 .ते बोल्णे लग्गेया, ओ कुरनेलियुस, तेरी प्राथना सुणी लेई , ते तेर दान परमात्मा रे सामणे चेत्ता कित्ते गे हिन।
\v 31 .इधेरे तांई कुसकी जो याफा भेज्जी करी शमौन जिस जो कि पतरस बी बोल्दे, सद्द, से समुन्द्र रे कनारे शमौन चमड़े रा धन्धा करणे वाळे रे घरे परोणा बणी करी रुके रा है।
\v 32 तां मैं झट तेरे का मह्णु भेज्जी दित्ते, ते तुसा खरा कित्ता, जे आई गे, अवे असा सब परमात्मा रे सामणे हिन, ताकि जे किच्छ परमात्मा ने तुसा कने बोल्या तिस जो सुनन।
\v 33 .तां पतरस ने बोल्या,
\s पतरस रा उपदेश
\p
\v 34 .अवे मिंजो पक्का होया, कि परमात्मा कुसकी कने बी भेद भाव नी करदा, अपण से हर जाति जे तिन्हा रा डर मनदे ते भले कम्म करदे, तिन्हा जो से अपनाई लिंदे।
\v 35 . जे वचन तिन्हा ने इस्त्राएल बिच भेज्जेया, हालाकिं तिन्हा ने यीशु मसीह रे जरिये ( जे सबनी रे प्रभु हिन ) सान्ति रा बसेख सुणाया।
\v 36 .से गल्ला तुसां जाणदे हिन यूहन्ना रे प्रचार रे बाद गलील का सूरु होईकरी सारे यहूदिया बिच फैली गेया।
\v 37 .कि परमात्मा ने कुस तरिक्के कने यीशु नासरी जो पवित्र आत्मा री सक्ति कने चुणेया, से भलाई करदे, ते सबनियां जो जे सैतान रे सताये रे थिय्ये, खरा करदे गे, किजोकि परमात्मा तिन्हा ने थिय्ये।
\v 38 . अते असा उन्हा सबनी कम्मा रे गवाह् हिन, जे तिन्हा ने यहूदिया रे देस ते यरूशलेम बिच बी कित्ते थिय्ये, ते तिन्हा ने यीशु जी जो सूळी पर लटकाई करी मारी छड्डेया।
\v 39 .तिन्हा जो परमात्मा ने तिज्जे रोज जिंदा करी दित्तेया।
\v 40 .सबनी मह्णुआं जो नी अपण तिन्हा गवाह् जो जिन्हा जो परमात्मा ने पैह्ले ई चुणी लेरा थिय्या, मतलब असां जो जिन्हा ने तिन्हेरे मरी करी फीरी जिंदा होई जाणे का बाद तिन्हा कने खाया पित्तेया।
\v 41 . ते तिन्हा ने असा जो हुकुम दित्तेया, कि मह्णुआं बिच प्रचार करो, ते गवाई देयो, कि एह् ओई हिन, जिन्हा जो परमात्मा ने मरे रेयां रा न्याय करणे तांई ठहराये रा है।
\v 42 .तिन्हेरी सब भविष्यवाणी करणे वाळे गवाई दिंदे, कि जे कोई तिन्हा पर विसवास करगा, तिस जो तिन्हेरे नां रे जरिये पाफं का माफी मिलन।
\v 43 .पतरस एह् गल्लां बोल्या ई करदा थिय्या, किपवित्र आत्मा वचन जो सुनणे वाळे सबनियां पर उतरी आया।
\s गैर यहुदियां पर पवित्तर आत्मा रा उतरणा
\p
\v 44 .ते जितणे रा खतना होये रा थिय्या जे पतरस कने आये थिय्ये, से सब हरान होई गे कि होर जातियां रे मह्णुआं पर बी पवित्र आत्मा रा दान दित्तेया गेया।
\v 45 .किजोकि तिन्हा ने उन्हा जो अलग-अलग भाषा बोल्दे ते परमात्मा री बड़ाई करदे सुणेया।
\v 46 .इस गल्ल पर पतरस ने बोल्या, कै कोई इन्हा मह्णुआं जो बपतिस्मा दैणे तांई, पाणी सुलभ कराणे जो मन्हा करी सकदा? इन्हा जो बी तिह्य्यां ई पवित्र आत्मा मिल्लेया, जिह्य्यां असां जो मिल्लेया थिय्या।
\v 47 ते तिस ने हुकुम दित्तेया कि तिन्हा जो यीशु मसीह रे नां कने बपतिस्मा दित्तेया जाये, तां तिन्हा ने तिसेरे छन्दे कित्ते की कि किच्छ रोज असां कने रुकी जान।
\v 48 ते तिस ने हुक्म दित्तेया कि तिन्हा जो यीशु मसीह रे नां कने बपतिस्मा दित्तेया जाये। तां तिन्हा ने तिसेरे छन्दे कित्ते कि किच्छ रोज होर तिन्हा का रुकी जाये।
\c 11
\s पतरस रा अपणे कम्मां री सफाई दैणा
\p
\v 1 .ते खास चेल्लेयां ते भाईयां ने जे यहूदिया बिच थिये सुणेया, कि होर जातियां ने बी परमात्मा रे वचन जो मन्नी लेया।
\v 2 .अते जां पतरस यरूशलेम बिच आया, ता जिन्हा रा खतना होये रा थिय्या से मह्णु तिस कने बेह्स करणा लग्गे।
\v 3 .कि तू जिन्हा रा खतना नी है होये रा तिन्हा कने खाया-पित्तेया।
\v 4 .तां पतरस ने तिन्हा जो सूरु का इक-इक गल्ल दस्सी;
\v 5 कि मै याफा सैहर बिच प्रार्थाना करेया करदा थिय्या, ते बेसुद्ध होईकरी दर्शन दिख्खेया, कि इक पात्र, बड्डी चादर साह्ई चौं कुणे का लटकेरा, अम्बरा का उतरी करी मेरे का आया।
\v 6 .जां मैं तिस पर ध्यान दित्तेया , ता दुनियां रे चार पैरा अते जंगली जानवर ते रेंगणे वाळे जीव-जन्तु ते अम्बरा बिच उड़ने वाळे पखेरु दिख्खे।
\v 7 .ते एह् अवाज बी सुणी कि ओ पतरस उठ मार अते खा।
\v 8 .मैं बोल्या, नी प्रभु, नी, किजोकि कोई अपवित्र या असुच्ची चीज मेरे मूंहा बिच कदी नी गेई।
\v 9 .इस जवाब बिच अम्बरा का दूज्जी बारी अवाज आई, कि जे किच्छ परमात्मा ने सुच्चा कित्तेया है तिस जो असुच्चा मत बोल।
\v 10 .तीन बारी इह्य्यां ई होया, तां फिरी सब किच्छ अम्बरा जो खिच्ची लित्तेया।
\v 11 .ते दिख्खो, तिस्सी बेल्ले त्रै मह्णु कैसरिया का मेरे का आये ते आई खड़े होये.
\v 12 .तां पवित्र आत्मा ने मिंजो तिन्हा कने जाणे जो बोल्या, ते एह् छै: भ्याळ मेरे कने चली पे, अते असी तिस मह्णु रे घरे आये।
\v 13 .ते तिन्ने दस्सेया कि, मैं इक स्वर्ग दूत जो अपणे घरे खड़ा दिख्‌खेया, जिस ने मिंजो बोल्या, कि याफा बिच मह्णुआं जो भेजी करी शमौन जिस जो कि पतरस बी बोलदे, सद्दी लेईया।
\v 14 .तिन्ने तुसां कने इह्देई गल्लां बोलणी, जिन्हा कने तैं अते तेरे टब्बर रा उद्धार होणा।
\v 15 .जां मैं गल्लां करणे लग्गेया, ता पवित्र आत्मा तिस्सी ई तरिक्के कने उतरेया, जिस तरिक्के कने असां पर उतरेया थिय्या।
\v 16 .तां मिंजो प्रभु रा से वचन चेत्ता आया, जे तिन्हा ने बोल्या थिय्या, कि यूहन्ना ने ता पाणी कने बपतिस्मा दित्तेया थिय्या, अपण तुसां ने पवित्तर आत्मा कने बपतिस्मा पाणा।
\v 17 .हलांकि तिन्हा जो बी सेह्ई दान मिल्लेया, जे असां जो प्रंभु यीशु जी पर विश्वास करणे पर मिल्लेया थिय्या, ता मैं कुण हॅ जे परमात्मा जो रोकी सकदा?
\v 18 .एह् सुणीकरी, से चुप रेह्, ते परमात्मा री बड़ाई करी के बोल्णा लगे, ता परमात्मा ने होर जातियां रे मह्णुआं जो बी अपणी जिंदगी बिच अपणे पापां का तौबा करणे रा दान दित्तेया है।
\s गैर यहुदियां री कलीसिया
\p
\v 19 .ता जे मह्णु तिस क्लेस रे मारे जे स्तिफनुस री वजाह् कने पेया थिय्या, तित्तर-बित्तर होई गे थिय्ये, से चलदे-चलदे फीनीके ते कुप्रुस ते आन्ताकिया बिच जाई पुज्जे, अपण यहूदियां जो छड्डी करी होर कोई बी नी तिन्हेरे वचन सुणदे थिय्ये।
\v 20 .अपण तिन्हा बिच का कितणे ई कुप्रुसी ते कुरेनी थिय्ये, जे आन्ताकिया अन्दर आईकरी युनानियां जो बी प्रभ यीशु जी री खुसखबरी रा संदेस सुणाणा लग्गे।
\v 21 ते प्रभु रा हत्थ तिन्हा पर थिय्या, ते बड़े मह्णु विश्वास करी के प्रभु यीशु जी रे पास्से आई गे।
\v 22 .तां तिन्हेरी चर्चा यरूशलेम री कलीसिया ने सुणी, ते तिन्हा ने बरनबास जो आन्ताकिया भेजेया।
\v 23 .से तित्ते पुज्जी करी परमात्मा री मैहर जो दिख्खी करी बड़ा खुस होया ते सब जो सिक्कसा दित्ती की तन मन लगाईकरी प्रभु यीशु जी कने लिपटी रेयो।
\v 24 .किजोकि से भले मह्णु थिय्ये, ते पवित्र आत्मा रे वस बिच थिय्ये, ते बड़े मह्णुआं ने प्रभु जी जो अपनाया।
\v 25 .तां से शाऊल जो तोपणे तरसुस जो चली गेया।
\v 26 .ते जां तिन्हा कने मिल्लेया ता से तिन्हा जो आन्ताकिया लेई आया, ते इह्य्यां होया कि से इक साल तांई कलीसिया कने मिलदे ते बड़े जणेया जो सिक्सा दिंदे रेह्, ते चेल्लेयां जो सबका पैह्ले आन्ताकिया बिच मसीही बोल्या गेया।
\v 27 .तिन्हा ई रोज्जाभ बिव केई भविस्वाणी करणे वाळे यरूशलेम का आन्ताकिया जो आये।
\v 28 .तिन्हा बिच का इक अगबुस नां रे मह्णू ने खड़े होईकरी पवित्र आत्मा रे गलाये एह् दस्सेया, कि सारी दुनियां बिच बड़ा अकाल पेणा, ते से अकाल क्लैदियुस रे बेल्ले पेया।
\v 29 .तां चेल्लेयां ने फैसला लित्तेया, कि हर इक अपणी अपणी पूंजी रे साह्ब कने यहूदिया बिच रैह्णे वाळे हर इक भाई री सेवा तांई किच्छ ना किच्छ भेजन।
\v 30 .ते तिन्गा ने तिय्यां ई कित्तेया, ते बरनबास ते शाऊल रे हत्थां प्राचीनां का किच्छ भेजी दित्तेया।
\c 12
\s पतरस री जैल का मुक्ति
\p \v 1 .तिस बेल्ले हेरोदेस राज्जे ने कलीसिया रे केई मह्णुआं जो दुख दैणे तांई तिन्हा पर हत्थ पाया। \v 2 .तिस ने यहून्ना रे भ्याळ याकूब जो तलवार कने मरवाई छड़ेया। \v 3 .ते जां तिस ने दिख्खेया, कि यहूदी मह्णु तिस का खुस हुन्दे, ता तिस ने पतरस जो बी पकड़ी लेया, से रोज अखमीरी रोटी रे रोज थिये। \v 4 ते तिस ने पतरस जो पकड़ी करी जेल्ला बिच पाई दित्तेया, ते रखवाली तांई, चार-चार सपाह्ई रे चौं पहरा बिच रख्खेया; इस इच्छा बिच कि से फसह रे बाद तिस जो मह्णुआं रे सामणे लियान। \v 5 ता जेल्ला बिच पतरस री रखवाली होया करदी थी, अपण कलीसीया, तिसेरे तांई लौ लाईकरी प्रार्थना करेया करदी थी। \v 6 .ते जां हेरोदेस तिस जो जो तिन्हेरे सामणे लियाणे जो थिय्या, ता तिस्सी रात पतरस दो संगळा कने बनितेरा दो सपाह्ई रे बीच सोया करदा थिय्या , ते रखवाली करने वाळे दुआर का जेल्ला री रखवाली करेया करदे थिय्ये। \v 7 .ते दिख्खो, प्रभु जी रा इक स्वर्ग दूत आई खड़ा होया ते तिस कोठरी बिच लौ चमकी ते तिस ने पतरस री पसली पर हत्थ मारी करी तिस जो जगाया, ते बोल्या , उठ फुर्ती मार, ते तिसेरे हत्थ का संगळा खुली करी पेई गेई। \v 8 .तां स्वर्गदूत ने तिस जो बोल्या, तैयार होई जा, अपणे जुत्ते पाई लै, तिस ने तिय्यां ई कित्ता, फिर तिस ने तिस जो बोल्या , अपणे कपड़े पाई करी मेरे पिच्छे चल। \v 9 .से निकळी करी तिसेरे पिच्छे चली गेया; अपण एह् नी जाणदा थिय्या, कि जे किच्छ स्वर्गदूत बोल्या करदा है, से सच्ची ई होया करदा है, अपण एह् समझेया, कि मैं दर्शन दिख्खेया करदा है। \v 10 .तां से पैह्ले ते दूज्जे पैह्रे का निकळी करी लोये रे दुआर का पुज्जे, जे सैहर पास्से थिया, से तिन्हा तांई अपणे आप ई खुली गेया, ते से निकळी करी इक ई गळी होईकरी गे , इतणे बिच स्वर्गदूत तिस जो छड्डी करी चली गेया। \v 11 .तां पतरस ने होस बिच होईकरी बोल्या, अवे मिंजो सच्ची पता लग्गी गेया कि प्रभ जी ने अपणा स्वर्गदूत भेजी करी मिंजो हेरोदेस रे हत्थां का बचाई लेया, ते यहूदियां री आस तोड़ी दित्ती। \v 12 ते एह् सोची करी, से तिस यूहन्ना री मां मरियम रे घरे गेया, जिस जो कि मरकुस बी बोल्दे; तित्ते बड़े मह्णु इकठ्ठा होईकरी प्रार्थना करेया करदे थिय्ये। \v 13 .जां तिस ने दुआर जो खटखटाया, ता रुदे नां री इक भक्तणी दिख्खेणे जो आई। \v 14 .ते पतरस री अवाज सुणी करी पछाणी लेया, ते खुसी रे मारे दुआर बी नी खोल्या, अपण दौड़ीकरी अन्दर आई ते अन्दर तिन्हा जो दस्सेया कि पतरस दुआर पर खड़ा है। \v 15 .तिन्हा ने तिस जो बोल्या, तू पागल है, अपण से निडर होईकरी बोलणा लगी किना ऐसी ई गल्ल है, तां तिन्हा ने बोल्या, तिसेरा दूत होणा। \v 16 .अपण पतरस दुआर खटखटान्दा ई रेह्या, ते तिन्हा दुआर खोल्या, ते तिस जो दिख्खी करी हरान होई गे। \v 17 .तां तिस ने हत्थां कने इसारा कित्तेया कि, से चुप रैह्न, ते तिन्हा जो दस्सेया, कि प्रभु जी ने कुस तरिक्के कने मिंजो जेल्ला का निकाळेया, ते फिरी बोल्या, कि याकूब रे भ्याळा जो एह् गल्ल बोल्ली देयां, तां से निकळी करी दूज्जी जगाह् चली गेया। \v 18 .भ्यागा तड़के ई सपाह्ईयां बिच बड़ी अफरा-तफरी पेई गेई, कि पतरस जो कै होया। \v 19 .जां हेरोदेस ने तिसेरी तोप पाई ता से नी मिल्लेया, ते पेह्रेदारा री जांच-पड़ताल रे बाद एह् हुकुम दित्तेया गेया कि तिस जो मारी दित्तेया जाये, एह् सुणी करी पतरस यहूदिया जो छड्डी करी कैसरिया बिच जाई करी रैह्णे लग्गेया।
\s हेरोदेस री मौत
\p \v 20 . ते से सूर ते सैदा रे मह्णुआं का ना-खुस थिय्या, अते से इक मन होईकरी तिस का आये ते बलास्तुस जो, जे राज्जे रा इक कर्मचारी थिय्या, मनाईकरी तिन्हेरा मेल कराणा चाया, किजोकि राज्जे रे देसा कने ई तिन्हेरे देसा रा पालन पोषण हुन्दा थिय्या। \v 21 .ठराये रे रोज्जां बिच हेरोदेस राजपहनावा पाईकरी राजगद्दी पर बैठ्ठेया ते तिन्हा जो समझाणे लग्गेया। \v 22 .ते मह्णु बोल्ली पे, कि एह् ता मह्णु रा नी अपण परमात्मा रा वचन है। \v 23 . उस्सी बेल्ले प्रभु जी रे इक स्वर्गदूत ने तिस जो मारी दित्तेया, किजोकि तिस ने परमात्मा री महिमा नी कित्ती ते से कीड़े-पड़के मरी गेया। \v 24 .अपण परमात्मा रा वचन बद्धदा ते फैलदा गेया। \v 25 . जां बरनबास ते शाऊल अपणी सेवा पूरी करी बैठ्ठे, ता यूहन्ना जिस जो कि मरकुस बी बोल्दे कने लेईकरी यरूशलेम का हटि आये।
\c 13
\s बरनबास ते शाउल रा भेज्जेया जाणा
\p \v 1 .आन्ताकिया री कलीसिया बिच कित्तणे भविष्यवाणी करणे वाळे ते सिक्सक थिय्ये, मतलब बरनबास ते शमौन जिन्हा जि कि नीगर बी बोल्दे, ते लूकियुस कुरेनी, ते देस रे चौथे हिस्से रा राज्जा हेरोदेस रा दूद्धभ्याळ मनाहेम ते शाउल। \v 2 .जां से ब्रत समेत प्रंभु री भक्ति करेया करदे थिय्ये, ता पवित्र आत्मा ने बोल्या, मेरे निमित बरनबास ते शाउल जो तिस कम्म तांई अलग करो जिस तांई मैं इन्हा जो चुणी लेरा है। \v 3 .तां तिन्हा ने ब्रत ते प्राथना करी के तिन्हा पत हत्थ रख्खे ते तिन्हा जो भेज्जी दित्तेया।
\s पौलुस री पैल्ली प्रचार यात्रा
\p \v 4 .ते से पवित्र आत्मा रे भेज्जे रे सिलूकिया जो गे, ते तित्ते का जहाज पर चढ़ी करी कुप्रुस जो चली गे। \v 5 ते सलमीस बिच पूज्जी करी, परमात्मा रे वचन जो यहूदियां री धर्म सभा बिच सुणाया , ते यूहन्ना तिन्हेरा सेवक थिय्या। \v 6 .ते तिस सारे टापू बिच घूमदे-फिरदे, से पाफूस जाई पूज्जे तित्ते तिन्हा जो बार-यीशु नां रा इक यहूदी जादू-टोह्णे करणे वाळा झूठा भविष्यवाणी करणे वाळा मिल्लेया। \v 7 .से सिरगियुस पौलुस सूबे रे कने थिय्या, जे समझदार मह्णु थिय्या, तिस ने बरनबास ते शाउल जो सद्देया ते तिन्हा का परमात्मा रा वचन सुनणा चाया। \v 8 अपण इलीमास जादू-टोह्णे करणे वाळे ने, किजोकि ऐई तिसेरे नां रा मतलब है तिन्हेरे खलाफ होईकरी, सूबे जो विसवास करणे का रोकणा लग्गेया। \v 9 तां शाउल ने जिस जो की पौलुस बी बोल्दे, पवित्र आत्मा रे वस बिच होईकरी तिस पास्से दिख्खेया। \v 10 .ओ सारी बुराई अते कपट कने भरितेरे, सैतान री ओलाद , तू हर इक नेक गल्ल रा दुस्मण है। कै तू परमात्म रे सीधे-सच्चे रस्ते जो टेढा करणा नी छडणा? \v 11 .अवे दिख्ख, प्रभु रा हत्थ तेरे कने छुईतेरे है, तू तां तांई अन्ने रेह्णा जां तांई सूरज जो नी दिख्खी लिन्दा, ते तिस्सी बेल्ले धुन्दळा अते न्यहारा तिस पर छाई गेया, ते से ईत्ते-उत्ते हत्थ पैर चलाणे लग्गेया, ताकि तिसेरा हत्थ पकड़ी करी तिस जो कोई लेई चलन। \v 12 .तां सूबे ने जे किच्छ होया था, दिख्खी करी अते प्रभु री सिक्सा का हरान होईकरी विसवास कित्तेया।
\s पिसीपिया रे अन्ताकिया बिच
\p \v 13 . पौलुस ते तिसेरे साथी पाफुस का जहाज जो खोलीकरी पंफूलिया रे पिरगा बिच आये ते यहून्ना तिन्हा जो छड्डी करी यरुशलेम जो हटि गेया। \v 14 .ते पिरगा का अग्गे जाई करी पिसीदिया रे आन्ताकिया पूज्जे ते सब्त वाळे रोज्जे धर्म सभा बिच बेई गे। \v 15 .ते नियमां ते भविष्यवाणी करणे वाळेयां री कताबां रे पढ़ने का बाद सभा रे सरदारा ने तिन्हा का बोल्ली, भेज्जेया, कि ओ भाइयों, जे मह्णुआं री सिक्सा तांई तुसां रे मन बिच कोई गल्ल है ता बोल्लो। \v 16 .तां पौलुस ने हत्थ हिलाई करी बोल्णा लग्गेया, ओ इस्त्राएलियों, ते परमात्मा रा डर मनणे वाळेयों सुणों। \v 17 .इन्हा इस्त्राएलियां रे परमात्म ने असां रे बब-दाद्देयां जो चुणी लेया, ते जां एह् मिस्त्र देस बिच परदेसी होईकरी रेह्न्दे थिय्ये, ता तिन्हेरी उन्नति कित्ती, ते अपणी महान सक्ति कने तिन्हा जो तित्ते का निकाळी लियाये। \v 18 .ते से कोई चाळी सालां तांई तिन्हा कने बणा बिच ई रेह्या। \v 19 .ते कनान देस बच सत्त जातियां रा नास करी के तिन्हेरा देस कोई साढे चार सौ साल बिच इन्हेरे हक बिच करी दित्तेया। \v 20 .इसेरे बाद तिन्हा ने शामुएल भविष्यवाणी करणे वाळे तांई तिन्हा बिच न्याय करणे वाळे बणाई दित्तेया। \v 21 .तिसेरे बाद तिन्हा ने इक राज्जा मँगेया, तां परमात्मा ने चाऴी साल्लां तांई बिन्यामीन रे गौत्र बिच का कीश रे निक्के पुत्र शाउल जो तिन्हेरा राज्जा बणाई दित्तेया। \v 22 .फिरी शाउल जो हटाई करी दाऊद जो तिन्हेरा राज्जा बणाई दित्तेया, जिसेरे बारे बिच तिन्हा ने गवाई दित्ती, मिंजो इक मह्णु यिशै रा निक्का दाऊद, मेरी मर्जी रे साह्ब कने मिल्ली गेया। तिन्ने ई जे मैं चांदा से पूरा करणा। \v 23 .इसेरे ई वंश बिच का परमात्मा ने अपणी कसम रे साह्ब कने इस्त्राएल रे मह्णुआं का इक मुक्तिदाता मतलब यीशु जी जो भेज्जेया। \v 24 .जिन्हा रे आणे का पैह्ले यूहन्ना ने सब इस्त्राएल रे मह्णुआं जो तिन्हेरे पापां का तौबा करणे रा प्रचार कित्तेया। \v 25 .ते जां यूहन्ना अपणा बेल्ला पूरा करणे जो थिय्या, ता तिन्ने बोल्या, तुसा मिंजो कै समझदे? मैं से नी है! अपण दिख्खो, मेरे बाद इक आणेवाळा है, जिसेरी पैरा री मैं जूत्ती खोलणे रे लायक बी नी है। \v 26 .ओ भाइयों, तुसा जे अब्राहम री औलाद हिन, ते जे तुडसा परमात्मा रा डर मनदे, तुसा का इस उद्धार रा वचन भेज्जेया गेरा है। \v 27 .किजोकि यरूशलेम रे रेह्णे वाळे ते तिन्हेरे सरदारां ने, ना ता तिन्हा जो पछाणेया, ते तिन्हा जो कसुरवार ठहराई दित्तेया। ते इह्य्यां तिन्हा ने भविष्यवाणी करणे वाळे री गल्लां जो पूरा कित्तेया, जे हर सब्त रे रोज पढ़ी जान्दी थी। \v 28 . पिलातुस ने जां तिन्हा जो मारी दैणे लायक कोई कसुर नी पाया, तां बी पिलातुस रे छंदे कित्ते की, कि तिन्हा जो मारी दित्तेया जाये। \v 29 .तिन्हेरे बारे जे बी लिख्खे रा थिय्या, जां से सब किच्छ पूरा करी बैठ्ठे ता तिन्हा जो सूळी का उतारी करी इक कब्र बिच रख्खी दित्तेया। \v 30 .अपण परमात्मा ने तिन्हा जो मरे रेयां बिच का जिंदा करी दित्तेया। \v 31 .ते से तिन्हा जो जे तिन्हा कने गलील का यरूशलेम जो आये थिय्ये, बड़े दिनां तांई लिब्बदे रेह्, मह्णुआं रे सामणे से अब्बे बी गवाह् हिन। \v 32 .ते असा तुँसा जो तिस वादे रे बारे बिच, जे बब्ब-दाद्देयां कने कित्तेया गेया थिय्या, एह् खुसखबरी सुणान्दे हिन। \v 33 .कि परमात्मा ने यीशु जी जो जिंदा करी के, सेह्ई वादा असां री औलाद तांई पूरा कित्तेया, जिह्य्यां कि दूज्जे भजन बिच लिख्खे रा है, कि तू मेरा निक्का, अज्ज मैं तिज्जो जन्म दित्तेया है। \v 34 .ते तिन्हेरे इस तरिक्के कने मरे रेयां बिच का जिंदे होई जाणे रे बारे बिच बी, कि से कदी नी सड़न, तिन्हा ने इह्य्यां बोल्या है: कि मैं तिज्जो से पवित्र ते अटल असीस दैणी जिन्हा जो दैणे रा वचन मैं दाऊद जो दित्तेया थिय्या। \v 35 .इधेरे तांई तिन्हा ने इक होर भजन बिच बोल्या है; कि तू अपणे पवित्र जन जो सड़ने नी दैणा। \v 36 . किजोकि दाऊद ता परमात्मा री मर्जी रे साह्ब कने अपणे बेल्ले बिच सेवा करी के सोई गेया, ते अपणे पित्रां कने जाई मिल्लेया; ते सडी भी गेया। \v 37 .अपण जिस जो परमात्मा ने जिंदा कित्तेया, से सड़ी नी पाया। \v 38 .इधेरे तांई, ओ भाइयों, तुसा जाणी लेयो कि इन्सेरे ई जरिये तुसा जो पापां री माफी री खुसखबरी दित्ती जाया करदी है। \v 39 .ते जिन्हा गल्लां कने तुसां मूसा रे नियमां रे जरिये बेकसुर नी होई सकदे थिय्ये, तिन्हा सबनी हर इक गल्ल कने इक विसवास करणे वाळा तिन्हेरे जरिये बेकसुर ठहरदा। \v 40 .इधेरे तांई त्यार रेयो, इह्य्यां ना हो कि जे भविष्यवाणी करणे वाळे बोल्ले रा है से तुसा कने बी होई जान। \v 41 .ओ बेज्जती करणे वाळयों, दिख्खो, ते हरान होईकरी खत्म होई जाओ, किजोकि मैं तुसां रे जुग बिच इक इदेया कम्म करदा, कि जे कोई तुसा कने तिसेरी चर्चा करन, ता तुसा कदी विसवास नी करणा। \v 42 .तिन्हेरे बाहर निकळदे बेल्ले मह्णु तिन्हेरे छंदे लग्गे करणा, कि अगले सब्त वाळे रोज्जे असां जो ऐई गल्लां सुणाई जान। \v 43 .ते जां सभा उठी गेई ता यहूदियां अते गैर-यहूदी भक्तां बिच का बड़े जणे पौलुस ते बरनबास ते पिच्छे चली पे, ते तिन्हा ने तिन्हा कने गल्लां करी के समझाया, कि परमात्मा री दया बिच बणी रेयो।
\s पौलुस रे जरिये गैर यहुदियां बिच प्रचार री सुरुआत
\p \v 44 .अगले सब्त वाळे रोज्जे सैहर रे सारे मह्णु परमात्मा रा वचन सुनणे तांई इकठ्ठा होई गे \v 45 .अपण यहूदी मह्णुआं री भीड़ जो दिख्खी करी कुढ़ी गे, ते बेज्जती करदे पौलुस री गल्ला रे खलाफ होईकरी बोलणा लग्गे। \v 46 .तां पौलुस ते बरनबास ने निडर होईकरी बोल्या, जरुरी था, कि परमात्मा रा वचन पैह्ले तुसां जो सुणाया जांदा, अपण जबकि तुसा तिस जो दूर करदे हिन, ते अपु जो अन्नत जीवन रे लायक नी समझदे, ता दिख्खो, असां होर जातियां रे मह्णुआं पास्से मुड़ेया करदे हिन। \v 47 .कोजोकि प्रभु ने असां जो हुकुम दित्तेया है, कि मैं तिज्जो होर जाति रे लोकां री लौ ठहराया है, ताकि तू दुनियां रे कुणे तांई उद्धार रे रस्ते रा जरिया हो। \v 48 .एह् सुणी करी होर जाति रे मह्णु खुस होई गे, ते परमात्मा रे वचन री बड़ाई करणा लग्गे, ते जित्तणे अन्नत जीवन तांई ठहराये गेरे थिय्ये, तिन्हा ने विसवास कित्तेया। \v 49 .तां प्रभु रा वचन सारे देस बिच फैलणे लग्गेया। \v 50 .अपण यहूदियां ने भक्तां ते कुलीन जनानियां जो ते सैहर रे बड़े मह्णुआं जो उकसाया, ते पौलुस ते बरनबास पर जोर जबरदस्ती करी के तिन्हा जो अपणे सैहर का बाहर कड्डी दित्तेया। \v 51 .तां से तिन्हेरे सामणे अपणे पैरा री धूळ झम्मी करी इकुनियुस जो गे। \v 52 .ते चेल्ले खुसी कने ते पवित्र आत्मा कने भरपूर हुन्दे गे।
\c 14
\s ईकेनियुम बिच पौलुस ते बरनबास
\p \v 1 .इकुनियुस बिच इह्य्यां होया कि से यहूदियां री धर्म सभा जो इकठ्ठे गे, ते इह्देयी गल्लां कित्ती की, कि यहूदियां ते यूनानियां बिच का केई जणेया ने भरोसा कित्तेया। \v 2 .अपण नी मनणे वाळेयां यहूदियां ने होर जातिया रे मह्णुआं रे मनाह् बिच भाईयां रे खलाफ उकसाया, ते सब किच्छ बिगाड़ी दित्तेया। \v 3 .ते से बड़े रोज्जां तांई तित्ते रेह्, ते प्रभु रे भरोसे हिम्मत कने गल्लां कने करदे थिय्ये; ते से तिन्हेरे हत्थां का निसानियां ते चम्तकारी कम्म करवाई करी अपणे मैहर रे वचनां पर गवाई दिन्दा थिय्या। \v 4 .अपण सैहर रे मह्णुआं बिच फूट पेई गेई थी, इस कने किन्ने ई ता यहूदियां रे पास्से, ते कितणे ई खास चेल्लेयां रे पास्से होई गे। \v 5 अपण जां होर जातियां ते यहूदी तिन्हेरी बेज्जती ते तिन्हेरे पर बट्टे बरसाणे तांई अपणे सरदारां समेत तिन्हा पर दौड़े। \v 6 .ते इस गल्ल जो जाणी गे, ते लुकाउनिया रे लुस्त्रा ते दिरबे सैहरा बिच, ते अख्खी-बख्खी रे देसा बिच नस्सी गे। \v 7 .ते तित्ते खुसखबरी सुनाणा लग्गे।
\s लुत्रा ते दिरबे बिच
\p \v 8 .लुस्त्रा बिच इक इदेया मह्णु बैठ्ठे रा थिय्या, जे पैरां का निर्बल थिय्या, से जन्म का ई लंगड़ा था, ते कदी बी नी चले रा नी थिय्या। \v 9 .से पौलुस जो गल्लां करदे सुणेया करदा थिय्या ते पौलुस ने तिसेरे पास्से दिख्खेया कि इस बिच खरा होई जाणे रा भरोसा है। \v 10 .ते पौलुस ने जोरे सणे बोल्या, अपणे पैरा रे भारे सीधा खड़ा होई जा, तां से उटकदा-उटकदा हंडणा-फिरणा लग्गेया। \v 11 .मह्णुआं ने पौलुस रा एह् कम्म दिख्खी करी जोर सणे बोल्या, देवता असां का उतरी आये हिन। \v 12 .ते तिन्हा ने बरनबास जो ज्यूस, ते पौलुस जो हिरमेस बोल्या, किजोकि एह् गल्लां करणे बिच मुख्य थिय्या। \v 13 .ते ज्यूस रे तिस देह्रे रा पूजारी जे तिस सैहर रे सामणे थिय्या, दान्द ते फूल्ला री माळा फाटका पर लियाई करी मह्णुआं कने बलिदान करणा चांदा थिय्या। \v 14 .अपण बरनबास ते खास पौलुस चेल्ले ने जां सुणेया, ते अपणे कपड़े झाड़े, ते मह्णुआं री भीड़ बिच बड़ी गे, ते अवाज देईकरी बोल्णा लग्गे, तुसां कै करेया करदे हिन? \v 15 .असां बी ता तुसां साह्ई दुख-सुख भोगणे बिच भागी मह्णु हिन, ते तुसां जो खुसखबरी सुणादे, कि तुसा इन्हा बेकार री चीजां का बखरे होईकरी जिंदे परमात्मा जो जाणो, जिन्हा ने स्वर्ग ते दुनियां ते समुन्द्र ते किच्छ तिसा बिच है तिन्हा जो बणाया। \v 16 .तिन्हा ने पैह्ले सब जातियां रे मह्णुआं जो अपणे-अपणे रस्ते चलणे दित्तेया। \v 17 .तां बी तिन्हा ने खुद जो बे-गवाह् नी छड्डेया, अपण से भलाई करदे रेह्, ते अम्बरा का बरखा ते फलवन्त मौसम देईकरी, तुसां रे मनाह् जो रोटी ते खुसी कने भरदे रेह्। \v 18 .एह् बोल्ली करी बी उन्हा ने मह्णुआं जो बड़ी मुस्किल कने रोकेया कि तिन्हा तांई बलिदान ना करन। \v 19 .अपण किन्ने ई यहूदियां ने आन्ताकिया ते इकुनियम का आईकरी मह्णुआं जो अपणे पास्से करी लेया, ते पौलुस पर बट्टे भणकाये, ते मरे रा समझी करी तिस जो सैहर का बाह्र धरीड़ी लेई गे। \v 20 .अपण जां चेल्ले तिसेर चौं पास्से आई खड़े होये, ता से उठी करी सैहर जो गेया ते दूज्जे रोज बरनबास कने दिरबे जो चली गेया।
\s सीरिया रे अन्ताकिया बिच हटणा
\p \v 21 .ते से तिस सैहरा रे मह्णुआं जो खुसखबरी सुणाई करी, ते बड़े सारे चेल्ले बणाई करी, लुस्त्रा ते इकुनियम ते आन्ताकिया जो हटि आये। \v 22 .ते चेल्लेयां रे मनाह् जो मजबूत करदे रेह् ते ञह् सिक्सा दिंदे थिय्ये, कि असां जो बड़े कलेस सेह्ईकरी परमात्मा रे राज्य पर जाणा है। \v 23 .ते तिन्हा ने हरेक कलीसिया बिच तिन्हेरे तांई प्राचीन रख्खे, ते ब्रत समेत प्राथना करके, तिन्हा जो प्रभु रे हत्थां सौंपेया जिन्हा पर तिन्हा ने भरोसा कित्तेया थिय्या। \v 24 .ते पिसीदिया को हुन्दे से पंफूलिया बिच पूज्जे, \v 25 .ते पिरगा बिच वचन सुणाई करी अचलिया बिच आये। \v 26 .ते तित्ते का जहाज बिच आन्ताकिया बिच आये, जित्ते का से तिस कम्म तांई जे तिन्हा ने पूरा कित्तेया थिय्या परमात्मा री दया पर सौंपे गे थिय्ये। \v 27 .तिते पूज्जी करी, तिन्हा ने कलीसिया इकठ्ठी कित्ती ते दस्सेया, कि परमात्मा ने असां कने होईकरी कदेय बड्डे-बड्डे कम्म कित्ते ते होर जातियां तांई विसवास रा दुआर खोल्ली दित्तेया। \v 28 .ते से चेल्लेयां कने बड़े रोज तांई तित्ते ई रेह्।
\c 15
\s यरुशलेम री सभा
\p
\v 1 .फिरी कितणे मह्णु यहूदिया बिच आईकरी भाइयां जो सखाणे लग्गे कि जे मूसा तरे साह्ब कने तुसा रा खतना नी हो ता तुसा उद्धार नी पाई सकदे।
\v 2 .जां पौलुस ते बरनबास रा तिन्हा कने बड़ी लड़ाई ते बैहस-बाजी होई ता एह् ठहराया, कि पोलुस ते बरनबास, ते असा बिच का कितणे होर मह्णु इस गल्ल रे बारे बिच यरूशलेम जो खास चेल्लेयां का ते प्राचीनां का जान।
\v 3 .ता सारी मण्डली ले ने तिन्हा जो थोड़ी दूर छड्डेया, ते से फीनीके ते सामरिया का हुन्दे होर जाति रे लोकां जो पाफं का तौबा करणे रा बसेख सुणान्दे गे, ते सब भाइयां जो बड़ा खुस कित्तेया।
\v 4 .जां यरूशलेम पुज्जे, ता कलीसीया ते खास चेल्लेयां ते प्राचीन तिन्हा कने खुसी कने मिल्ले, ते तिन्हा ने दस्सेया कि परमात्मा ने तिन्हा कने होईकरी कदेय-कदेय कम्म कित्ते थिय्ये।
\v 5 .अपण फरीसियां रे दल रे किच्छ विसवासी, तिन्हा बिच का कितणे जणेया ने उठी करी बोल्या, कि तिन्हेरा खतना ते मूसा रे नियमा जो मनणे रा हुकुम दैणा चहिंदा।
\v 6 .तां खास चेल्ले ते प्राचीन इस गल्ल रे बारे सोच-विचार करणे तांई इकठ्ठा होये।
\v 7 .तां पतरस ने बड़ी बेहस-बाजी रे बाद खड़े होईकरी तिन्हा जो बोल्या। ओ भाइयों तुसा जाणदे हिन, कि बड़े रोज होये, कि परमात्मा ने तुसा बिच का मिंजो चुणी लेरा है, कि मेरे मूंह् का होर जाती जो खुसखबरी रा वचन सुणाई करी तिन्हा जो विसवास पर लियाऊँ।
\v 8 ते मनाह् जो परखणे वाळे परमात्मा ने तिन्हा जो बी म्हारे साह्ई पवित्र आत्मा देईकरी तिन्हेरी गवाई दित्ती।
\v 9 .ते विसवास रे जरिये तिन्हेरे मन सुच्चे करी के असा बिच ते तिन्हेरे बिच कोई भेद-भाव रख्खेया।
\v 10 ता अवे तुसा किजो परमात्मा जो परखदे हिन? कि चेल्लेयां री कियाड़ी पर इदेया जुआ रख्खो, जिस जो कि न म्हारे पित्र चुक्की सके थिय्ये ते ना असा चुक्की सकदे।
\v 11 हां, असा रा ता पक्का है, कि जिस तरिक्के कने असा प्रभु यीशु जी री दया कने उद्धार पाया, तिस्सी तरिक्के कने से बी पान।
\v 12 ता सारी सभा चुपचाप होईकरी बरनबास ते पौलुस री सुनणे लग्गे, कि परमात्मा ने तिन्हेरे जरिये होर जाति रे मह्णुआं बिच कदेयी-कदेयी निसानियां, ते अनोखे कम्म दिख्खाये।
\v 13 जां से चुप होये, ता याकूब बोल्णे लग्गेया, ओ भाइयों, मेरी सुणो,
\v 14 शमौन ने दस्सेया थिय्या कि परमात्मा होर जातियाँ रे लोकां रे बिच का किच्छ अपणे नां तांई चुणी करी तिन्हा पर अपणा सर्वप्रथम प्रेम प्रकट कित्तेया थिय्या।
\v 15 ते इस कने भविष्यवाणी करणे वाळे री गल्लां मिलदी, जिह्य्ययां लिख्खे रा है कि:
\v 16 इसेरे बाद मैं फिरी आई करी दाऊद रे गिरे रे घर जो फिरी खड़ा करणा, ते खंडरा जो फिरी बनाणा, ते तिन्हा जो खड़ा करणा।
\v 17 इधेरे तांई जे बचे रा मह्णु, मतलब अब होर जातियां रे मह्णुआं जो जे मेरे हिन, प्रंभु जो तोपन।
\v 18 एह् ओई प्रभु बोल्दे हिन जे दुनियां री सुरुआत का ई इन्हा गल्ला रा बसेख दिंदे आये हिन।
\v 19 इधेरे तांई मेरा विचार एह् है, कि होर जातियां रे मह्णुआं बिच का जे मह्णु परमात्मा रे पास्से आई जांदे, असा तिन्हा जो दुख ना देंन।
\v 20 अपण तिन्हा जो लिख्खी भेज्जो, कि से मूर्तां जो चढ़ाई री रोटी तुसा जो नी लैणी चहिंदी। ते व्यभिचार का बची रेंन। गळा घोटी करी मारे रे जानवर रा मांस ना खान ते खून जो कदी ना खान।
\v 21 किजोकि पुराणे बेल्ले का सैहर सैहर मूसा रे नियमां रा प्रचार करणे वाळे चली आया करदे हिन, मूसा रे नियम हर सब्त वाळे रोज्जे धर्म सभा बिच पढ़े जांदे हिन।
\s गैर यहुदी विश्वासियां जो चिठी
\p
\v 22 जां सारी कलीसीय समेत खास चेल्लेयां ते प्राचीनां जो अच्छा लग्गेया, कि अपणे बिच का केई मह्णुआं जो चुनण, मतलब यहूदा जिस जो कि बरनबास बी बोल्दे, ते सीलास जो जेह्ड़े कि भाइयां बिच मुखिया थिय्ये, ते तिन्हा पौलुस ते बरनबास रे कन आन्ताकिया भेज्जेया।
\v 23 ते तिन्हेरे हत्थां एह् लिख्खी भेज्जेया, कि आन्ताकिया ते सूरिया ते किलिकिया बिच रेह्णे वाळे भाइयां जो जेह्ड़े कि होर जाति रे हिन, खास चेल्लेयां रा रे प्राचीनां रा नमस्कार।
\v 24 असा ने सुणेया, कि असा बिच का कितणेयां ने जाईकरी, तुसा जो अपणी गल्लां कने डराई दित्तेया, ते तुसा रे मन बदली दित्ते अपण असा ने तिन्हा जो हुकुम नी दित्तेया थिय्या।
\v 25 इधेरे तांई असा ने इक मन होईकरी ठीक समझेया, कि चुणे रे मह्णुआं जो अपणे प्यारे बरनबास ते पौलुस जो तुसां का भेज्जन।
\v 26 एह् ता मह्णु हिन, जिन्हा ने अपणे प्राण असा रे प्रभु यीशु मसीह रे नां तांई मुस्किल बिच पाये हिन।
\v 27 ते असा ने यहूदा ते सीलास जो भेज्जेया, ताकि से अपणे मूंह् कने बी एह् सब गल्लां बोल्ली देंन।
\v 28 पवित्र आत्मा जो, ते असा जो ठीक लग्गेया, कि इन्हा जरुरी गल्लां जो छड्डी, तुसा पर होर कोई बोझ ना पान।
\v 29 कि तुसा मूर्तां जो चढ़ाई री रोटी तुसा जो नी लैणी चहिंदी। ते व्यभिचार का बची रेंन। गळा घोटी करी मारे रे जानवर रा मांस ना खान ते खून जो कदी ना खान। इन्हा सब का दूर रेयो, ता तुसा रा भला होणा अग्गे विदा ।
\v 30 फिरी से विदा होईकरी आन्ताकिया पूज्जे, ते सभा इकठ्ठा करी के से चिठ्‌ठी तिन्हा जो देई दित्ती।
\v 31 ते से पढ़ी करी तिस सिक्सा री गल्लां का बड़े खुस होये।
\v 32 ते यहूदा ते सीलास ने जे खुद बी भविष्वाणी करणे वाळे थिय्ये, बड़ी गल्लां कने भाइयां जो सिक्सा देईकरी मजबूत कित्तेया।
\v 33 से किच्छ रोज रुकी करी भाइयां कने सान्ति कने विदा होये, कि अपणे भेजणे वाळेयां का जान।
\v 34 ( अपण सीलास जो तित्ते रेह्णा खरा लग्गेया। )
\v 35 ते पौलुस अते बरनबास आन्ताकिया बिच रुकी गे, ते बड़े होर मह्णुआं कने प्रभू रे वचन री सिक्सा ते खुसखबरी सुणादे रेह्।
\s पौलुस री दुई प्रचार यात्रा - पौलुस ते बरनबास बिच बहस होणा
\p
\v 36 किच्छ रोज्जां बाद पौलुस ने बरनबास जो बोल्या, कि जिन्हा जिन्हा सैहरा बिच असा ने प्रभु रा वचन सुणा या थिय्या, चलो, फिर तित्ते जाईकरी अपणे भाइयां जो दिख्खदे, कि कदेय हिन।
\v 37 ते बरनबास ने यूहन्ना जिस जो कि मरकुस बी बोल्दे, कने लैने रे बारे अन्दर सोच्चेया।
\v 38 अपण पौलुस ने तिस जो जेह्ड़े कि पंफूलिया बिच तिन्हा का बखरे होई गे थिय्ये, ते कम्म पर तिन्हा कने नी गे थिय्ये, कने लेई जाणा ठीक नी समझेया।
\v 39 ता से इक दूज्जे रे खलाफ होई गे, ते इक दूज्जे का बखरे होई गे ते बरनबास, ते मरकुस जो लेईकरी जहाज पर कुप्रुस जो चली गेया।
\v 40 अपण पौलुस ने सीलास जो चुणी लेया, ते भाइयां का परमात्मा री दया पर सौंपी दित्तेया ते तित्ते का चली गेया।
\v 41 ते कलीसीया जो मजबूत करदा , सूरिया ते किलिकिया का हुन्दे होये निकळी गेया।
\c 16
\s पौलुस रा तिमुथियुस जो कन्ने लैणा
\p \v 1 .फिरी से दिरबे ते लुस्त्रा बिच बी गेया, ते दिख्खो, तित्ते तीमुथियुस नां रा इक चेल्लां थिय्या, जे कुसकी विसवान यहूदिनी रा निक्का थिय्या, अपण तिसेरा पुत्र युनाना थिय्या। \v 2 .से लुस्त्रा ते इकुनियुम रे भाइयां बिच तिसेरी बोलचाल खरी थी। \v 3 पौलुस ने चाया, कि एह् मेरे कने चलन, ते जे यहूदी मह्णु तिन्हा जगाह् बिच थिय्ये तिन्हेरी वजाह कने तिसेरा खतना कित्तेया, कोजोकि से जाणदे थिय्ये, कि तिसेरा प्यो यूनानी थिय्या। \v 4 .ते सैहरा सैहरा रा सफर करदे तिन्हा ने तित्ते रे मह्णुआं जो तिन्हा नियमां जो दस्सेया जिन्हा जो यरूशलेम रे खास चेल्लेयां ने ते बुजुर्गा ने पक्का कित्तेया थिय्या। \v 5 .ते इह्य्यां तित्ते री कलीसिया रा विसवास मजबूत हुन्दा गेया ते दिन-व-दिन तिन्हेरी गिनती बढ़ना लग्गी।
\s त्रोआस बिच पौलुस रा दर्शन
\p \v 6 .से फ्रूगिया ते गलातिया का होईकरी निकळे किजोकि पवित्र आत्मा ने तिन्हा जो एशिया बिच वचन सुनाणे जो मन्हा करी दित्तेया थिय्या। \v 7 .फिरी से जां मूसिया री सीमा पर पूज्जे ता तिन्हा ने बितुनिया जाणे री कोसिस कित्ती। अपण यीशु जी री आत्मा ने तिन्हा जो तित्ते जाणे नी दित्तेया। \v 8 .ता से मूसिया का हुन्दे त्रोआस पूज्जे। \v 9 .रात्ती रे बेल्ले पौलुस ने दर्शन बिच दिख्खेया कि मकिदुनिया रा इक मह्णु तिस कने प्राथना करदे बोल्या करदा थिय्या, मकिदुनिया बिच आ ते असा री मदद कर। \v 10 .इस दर्शन जो दिख्खणे का बाद झट ई से फैसला लिन्दे कि परमात्मा रे तिन्हा मह्णुआं बिच खुसखबरी रा प्रचार करणे तांई असा जो सद्देया, असा ने मकिदुनियां जाणे री ठाणी लेई। \v 11 . ता असा ने त्रोआस का पाणी रस्ते जाणे तांकी अपणी किस्तियां खोल्ली दित्ती ते सीधे समोथ्रोके जाई पूज्जे। फिरी अगले रोज्जे नियापुलिस चली गे। \v 12 .तित्ते का असा फिलिप्पी पूज्जे जे मकिदुनिया जिल्ले रा इक मुख्य सैहर थिय्या। इस सैहर बिच असा किच्छ रोज गुजारे। \v 13 .फिरी सब्त रे रोज एह् सोचदे कि प्राथना करणे तांई तित्ते कोई जगाह् हुन्गी असा सैहर रे फाटक रे बाहर द्रया जो गे। असा तित्ते बेई गे ते इकठ्‌ठी होये री जनानियां कने गल्ल-बात करणा लग्गे। \v 14 .तित्ते ई लीदिया नां री इक जनानी थी। से बैंगणी रंग रे बेचदी थी। से परमात्मा री भक्तणी थी से बड़े ध्यान कने असा री गल्लां सुणेया करदी प्रभु ने तिसेरे मन रे दुआर खोली दित्ते थिय्ये ताकि, जे किच्छ पौलुस बोल्या करदा थिय्या, से तिन्हा गल्लां पर ध्यान देई सकन। \v 15 .अपणे सारे टब्बर समेत बपतिस्मा लैणे का बाद तिस ने असा रे छन्दे कित्ते कि, ”जे तुसा मिन्जो परमात्मा री सच्ची भक्तण मन्दे ता चलो मेरे घरे रुको।“ ते से असा जो मनाईकरी अपणे घरे लेई गेई।
\s पौलुस ते सिलास जेल बिच
\p \v 16 .फिरी इह्य्यां होया कि जा असा प्राथना री जगाह् जो जाया करदे थिय्ये, ता असा जो इक भक्तणी मिल्ली जिस बिच इक शकुन दस्सणे वाळी आत्मा थी। से मह्णुआं रा भाग्य दस्सी करी अपणे मालका जो बड़ा पैसा कमाई करी दिन्दी थी। \v 17 .से पौलुस ते असा रे पिच्छे-पिच्छे आईकरी लैह्रा मारणा लग्गी कि एह् मह्णु परम प्रधान परमात्मा रे सेवक हिन, जे असा रे उद्धार रे रस्ते तांई बसेख सुणादे हिन। \v 18 .से बड़े रोज्जां तांई इह्य्यां ई करदी रेह्ई अपण पौलुस परेसान होई गेया, ते अपणा मूंह् फेरी करी तिस बुरी आत्मा जो बोल्या जे तिस जनानी अन्दर थी, मैं तिज्जो यीशु मसीह रे नां कने हुकुम दिंदा, कि इस बिच का निकळी जा ते तिस्सी बेल्ले निकळी गेई। \v 19 .जां तिसेरे मालका ने दिख्खेया, कि असा री कमाई री आस पर ता पाणी फिरी गेया, ता पौलुस ते सीलास जो पकड़ी करी बजारां रे बीच्च अधिकारीयां का धरीड़ी लेई गे। \v 20 .ते तिन्हा जो सजा दैणे वाळेयां का लेई जाईकरी बोल्णा लग्गे,”एह् मह्णु यहूदी हिन ते असा रे सैहरा बिच बड़ी कह्ळा पाये करदे हिन। \v 21 .एह् इदेय रीति रवाजां री वकालत करेया करदे हिन जिन्हा जो अपनाणा या तिन्हा जो मनणा असा रोमियां तांई ठीक नी है। \v 22 .तां लोकां री भीड़ तिन्हेरे खलाफ बिच इकठ्ठे होई करी तिन्हा पर चढ़ी आये, ते सजा दैणे वाळेयां ने तिन्हेरे कपड़े फाड़ी कऱी खोली दित्ते, ते तिन्हा जो बेत मारणे रा हुकुम दित्तेया। \v 23 .ते बड़े बेत लगाईकरी तिन्हा जो जेल्ला बिच पाई दित्तेया, ते जेल रे अधिकारी जो हुकुम दित्तेया कि इन्हा जो कड़ी निगरानी बिच रखन। \v 24 .ते तिन्हा ने हुकुम रे मुताबिक तिन्हा जो जेल री अन्दरिली कोठरी बिच पाई दित्तेया। ते तिन्हेरे पैरा बिच काठ कस्सी दित्ते।
\s पौलुस ते सिलास री जेल का अजादी
\p \v 25 .अद्धी रात्ती रे करीब पौलुस ते सीलास परमात्मा रे भजन गान्दे प्राथना करेया करदे थिय्ये, ते दुज्जे कैदी तिन्हा जो सुणेया करदे थिय्ये। \v 26 .कि इतणे बिच इक हिलण गेया ते तिन्ने जेल री नीय्यां तक हिलाई सुटी, अते झट ई जेल रे सारे दुआर खुली गे, ते सब री बेड़ियां ढिल्ली होई गेई। \v 27 .अते जेल रा अधिकारी जागी होया, ते जेल रे दुआर खुल्ले दिख्खी करी से समझेया कि कैदी नस्सी गे, ता तिन्ने तलवार कड्डी करी अपु जो मारणा चाया। \v 28 .अपण पौलुस ने जोरे सणे बोल्या, अपु जो कोई नुक्सान मत दे, किजोकि असा सब ईत्ते हिन। \v 29 .ताँ तिस जेल रे अधिकारी ने मशाल मंगवाई ते अन्दर चली गेया, ते कंमदा-कंमदा पौलुस ते सीलास रे पैरा पेई गेया। \v 30 . ते तिन्हा जो बाहर लियाई करी बोलणा लग्गेया, ओ महान मह्णुओं, उद्धार पाणे तांई मैं कै करां? \v 31 .तिन्हा ने बोल्या, प्रभु यीशु जी पर विसवास कर, ता तेरे घरे उद्धार आणा। \v 32 .ते तिन्हा ने तिस जो, ते तिसेरे सारे घरेतां जो प्रभु रा वचन सुणाया। \v 33 .फिरी जेल रा से अधिकारी तिस्सी रात ते तिस्सी बेल्ले तिन्हा जो तित्ते का लेई गेया। तिस ने तिन्हेरे जख्म धोये, ते तिस ने अपणे घरेतां समेत बपतिस्मा लित्तेया। \v 34 .फिरी से पौलुस ते सीलास जो अपणे घरे लेई गेया ते तिन्हा जो रोटी खुआई ते सारे घरेतां जो परमात्मा पर भरोसा करणे री खुसी होई। \v 35 .जां भ्याग होई तां सजा दैणे वाळेयां ने अपणे सपाह्ईयां जो तित्ते भेज्जेया तिन्हा जो छड्डी दित्तेया जान। \v 36 फिरी जेल रे अधिकारी ने एह् गल्लां पौलुस जो दस्सी कि सजा दैणे वाळेयां ने तुसा जो छड्डी दैणे तांई भेज्जेया है। इधेरे तांई अवे तुसा बाहर आई जाओ ते मजे कने चली जाओ। \v 37 .अपण पौलुस ने तिन्हा सपाह्ईया जो बोल्या, तिन्हा ने असा जो जे रोमी मह्णु हिन , कसुरवार ठहराये बगेर, मह्णुआं रे सामणे मारेया, ते जेल्ला बिच पाई दित्तेया, ता कै अवे चुप चाणे असा जो भेजणा चान्दे हिन, अपण इह्य्या नी होणा, हुणा ता इह्य्यां चहिंदा की से अपु आईकरी असा जो बाहर कडण। \v 38 .सपाह्ईयां ने एह् गल्ला सजा दैणे वाऴेयां जो बोल्ली दित्ती, ते से सुणी करी कि से रोमी मह्णु हिन, डरी गे। \v 39 .ते आईकरी से तिन्हा का माफी मंगणा लग्गे, ते बाहर लेई जाईकरी छन्दे कित्ते कि से चली जान। \v 40 .पौलुस ते सीलास जेल रे बाहर निकळी करी लीदिया रे घरे पूज्जे। ते भाइयां कने मिल्ले ते तिन्हा ने तिन्हेरा हौंसला बद्धाया ते तित्ते का चली गे।
\c 17
\s थिस्लुनिके शहर बिच
\p
\v 1 .फिरी से अम्फिपुलिस ते अपुल्लोनिया होईकरी थिस्सलुनीके बिच आये, जित्ते यहूदियां री इक धर्म सभा थी।
\v 2 ते पौलुस अपणे तरिक्के कने तिन्हा का गेया, ते त्रै सब्त रे रोज पवित्र सास्त्र का तिन्हा कने बैहस कित्ती।
\v 3 ते तिन्हेरा मतलब खोली करी समझान्दा थिय्या, कि मसीह रा दुख उठाणा, ते मरे रे बिच का जिंदा होई जाणा जरूरी था, ते ऐई यीशु जी जिसेरी मैं तुसा जो कहाणी सुणाया करदा, मसीह हिन।
\v 4 .तिन्हा बिच किन्नेया ने, ते भक्त यूनानियां बिच का बड़े जणेया ने ते बड़ी सारी कुलीन जनानियां ने मन्नी लेया, ते पोलुस ते सीलास कने मिल्ली गे।
\v 5 अपण यहूदियां ने डाह बिच आईकरी बजार का केई गुन्डेया जो अपणे कने लेया, ते भीड़ लगाईकरी सैहर बिच हल्ला मचाणे लग्गे, ते यासोन रे घरे पर चढ़ाई करी के तिन्हा मह्णुआं जो सामणे लियाणा चाया।
\v 6 अपण तिन्हा जो से नी मिल्ले ता तिन्हा ने यासोन ते कितणे ई दूज्जे होर भाईयां जो सैहर बिच राज्यपाल रे सामणे लेई आये, कि एह् मह्णु जिन्हा ने सारी दुनिया बिच उथल-पुथल मचाई रख्खे री है, अवे ईत्ते आई गे।
\v 7 .ते यासोन ने इन्हा जो बड़ी इज्जत कने अपणे घरे रख्खे रा है। ते एह् सब कैसर रे हुकुमां रे खलाफ होईकरी कम्म करदे हिन ते बोल्दे हिन, इक राजा होर है जिसेरा नां यीशु है।
\v 8 . जां लोकां री भीड़ ते सैहर रे अधिकारियां ने एह् सुणेया ता से लैह्रिते।
\v 9 ते तिन्हा ने यासोन ते बाकी मह्णुआं जो मुचलका लेईकरी तिन्हा जो छड्डी दित्तेया।
\s बिरीया शहर बिच
\p
\v 10 फिरी झट ई तिन्हा जो रातो रात भाइयां ने पौलुस ते सिलास जो बिरिया भेज्जी दित्तेया। तित्ते पूज्जी करी से यहूदी धर्म सभा बिच गे।
\v 11 एह् मह्णु थिस्सुलुनिके रे मह्णुआं का जादा खरे थिय्ये। इन्हा ने पूरा मन लगाई करी वचन सुणेया ते हर रोज सास्त्र जो उलटदे पलटदे एह् जाँचदे रेह् कि पौलुस ने जे गल्लां दस्सी, कै से सच्च हिन।
\v 12 ता तिन्हा बिच का बड़े जणे यहूदियां ने ते कुलीन यूनानी जनानी ते मड़दा ने विसवास कित्तेया।
\v 13 अपण जां थिस्सलुनिके रे यहूदी जाणी गे, कि पौलुस बिरीया बिच बी परमात्मा रा वचन सुणाया करदा है, ता तित्ते बी आई करी मह्णुआं जो उकसाणे ते हल्ला मचाणा लग्गे।
\v 14 ता भाइयां ने झट पौलुस जो भेज्जी दित्तेया, कि समुन्द्र रे कनारे चली जा, अपण सीलास ते तीमुथियुस तित्ते रेह्ई गेया।
\v 15 पौलुस जो पूजाणे वाळे तिस जो अथेने तक लेई गे, ते सीलास ते तीमुथियुस तांई एह् हुकुम देईकरी कि से जल्दी का जल्दी मेरे का आई जान, तित्ते का चली पे।
\s एथेन्स शहर बिच
\p
\v 16 जां पौलुस अथेने बिच तिन्हा जो भाळेया करदा थिय्या, ता सैहर जो मूर्तियां कने भरितेरा दिख्खी करी तिसेरा कळेजा फूक्की गेया।
\v 17 ता से धर्म सभा बिच यहूदियां ते भक्तां कने ते चौक बिच जे मह्णु मिलदे थिय्ये, तिन्हा कने हर रोज बैहस-बाजी करदा थिय्या।
\v 18 तां इपिकुरी ते स्तोईकी पणतां बिच का किन्ने तिस कने तर्क करणे लग्गे, ते कितणेयां ने बोल्या, एह् अंट-शंट बोलणे वाळा कै बोलणा चांदा? अपण होरनियाँ ने बोल्या, से दूज्जे देवता रा प्रचारक लगदा, किजोकि एह् यीशु रा, ते मरी करी फिरी जिन्दे होई जाणे रा प्रचार करदा।
\v 19 .ताँ से तिस जो अपणे कने अरियुपगुस जो लेई गे ते पूच्छेया, कै असा जाणी सकदे, कि एह् नौई सिक्सा जे सूणान्दा, से कै है?
\v 20 किजोकि तू अनोखी गल्लां असां जो सुणान्दा, इधेरे तांई असा जानणा चांदे कि इसेरा मतलब कै है?
\v 21 तित्ते रेह्या करदे एथेंस रे सब मह्णु ते परदेसी सिरफ किच्छ नौआ सुनणे या तिन्हा गल्लां री चर्चा रे अलावा कोई बी जोर गल्ल बिच अपणा बेल्ला नी लगान्दे थिय्ये।
\s अरियुपुगुस री सभा बिच पौलुस रा भाषण
\p
\v 22 तां पोलुस ने अरियुपगुस रे मझाटे खड़ी करी बोल्या, ओ अथेने रे मह्णुओं मैं दिख्खदा, कि तुसा हर गल्ल पर देवता जो बड़े मनणे वाळे हिन।
\v 23 किजोकि घूमदे-फिरदे तुसा री भक्ति वाळी चीजां जो दिख्‌खेया करदा थिय्या, ता इक वेदी दिख्खी जिस पर लिख्खेरा थिय्या, कि अनजाणे ईश्वर तांई। ता तुसा जिस जो बिना जाणे पूजदे हिन, अपण मैं तुसां जो तिसेरा बसेख सुणान्दा।
\v 24 जिस परमात्म ने दुनियां ते तिस बिच सब चूजां जो बणाया, से सवर्ग ते दुनियां रा मालक होईकरी बी हत्था रे बणाये र देह्रे बिच नी रेह्न्दा।
\v 25 न कुसकी चीजां री जरुरत तांई मह्णु रे हत्थां री सेवा लिंदे हिन, किजोकि से ता अपु ई सब जो जिन्दगी ते होर किच्छ बी दिन्दा।
\v 26 तिन्हा ने इक ई किमत कने मह्णुआं री सबनी जातियां सारी दुनियां पर रेह्णे वाळेयां तांई बणाई है, ते तिन्हा ने ई मह्णुआं रा बेल्ला पक्का करी दित्तेया है ते तिस जगाह् री, जित्ते से रेहन सीमाये बँद्धी दित्ती।
\v 27 तिसेरी जरुरत एह् थी कि मह्णु परमात्मा जो तोपन। होई सकदा कि से तिन्हा का पूज्ई करी तिन्हा जो पाई लेंन। इत्तणा होणे पर बी असां का कुसकी का बी से दूर नी हिन:
\v 28 किजोकि असा तिन्हा बिच ई जिन्दे हिन, ते हन्डदे-फरदे, ते मजबूत रेह्न्दे हिन, जिह्य्यां तुसां रे किन्ने सारे लेखकां ने ई बोल्ले रा है, कि असा ता तिसेरे ई वंश बी हिन।
\v 29 ता परमात्मा रा वंश होईकरी असा जो एह् समझणा ठीक नी, कि से दिव्य असलियत सोने या चाँदी या पत्थर री बणे री महणु री सोच रा मिस्त्रियां रे बणी री कुसकी मूर्ति जदेयी है।
\v 30 इधेरे तांई परमात्मा अज्ञान रे जुग बिच आनाकानी करी के, अवे हर जगाह् सब मह्णुआं जो अपणे पापां का तौबा करी लैणे रा हुकुम दिंदे हिन।
\v 31 किजोकि तिन्हा ने इक रोज पक्का कित्तेया है, तिन्हा मह्णुआं रे जरिये धर्म कने जगत रा न्याय करणा, जिन्हा जो तिन्हा ने चुणे रा रा है तिन्हा जो मरे रेयां बिच का जिंदा करणा, एह् गल्ल सबनियां पर प्रमाणित करी दित्ती गेरी है।
\v 32 .मरे रेयां रे फिरी जिंदा होई जाणे री गल्ल सुणी करी कित्तणे ई मजाक उड़ाणा लग्गे, ते कित्तणेया ने बोल्या, एह् गल्ल असा तुसा क फिरी कदी सुणगे।
\v 33 . तां पौलुस तिन्हेरे बिच का निकळी गेया।
\v 34 .अपण केई मह्णु तिस कने मिल्ली गे, ते विसवास कित्तेया, जिन्हा बिच का दियुनुसियुस अरियुपगी था, ते दमरिस नाँ री इक जनानी थी, ते तिन्हा कने होर बी मते सारे मह्णु थिय्ये। ● ●
\c 18
\s कुरुन्थुस शहर बिच
\p
\v 1 इसेरे बाद पौलुस अथेने जो छड्डी करी कुरिन्थुस बिच आय।
\v 2 ते तित्ते अक्विला ना रे इक यहूदी कने मिल्लेया, जिसेरा जन्म पुन्तुस बिच होया थिय्या, ते अपणी लाड़ी प्रिस-किल्ला समेत इतालिया का नौआ आया थिय्या, किजोकि क्लैदिया ने सब यहूदियां जो रोम का निकळी जाणे रा हुकुम दित्तेया थिय्या, ता पौलुस तिन्हेरे उत्ते गेया।
\v 3 ते पोलुस ते तिन्हेरा इक ई मकसद थिय्या, इधेरे तांई से तिन्हेरे ई रूकेया, ते से कम्म करणे लग्गे, ते तिन्हेरा मकसद तम्बू बणाणे रा थिय्या।
\v 4 ते से हर इक सब्त वाळे रोज धर्म सभा बिच बैहस-बाजी करी के यहूदियां जो समझांदा थिय्या।
\v 5 जां सीलास ते तीमुथियुस मकिदुनिया का आये, ता पौलुस वचन सुनाणे बिच मग्न होईकरी यहूदियां जो गवाई दिन्दा थिय्या कि यीशु ई मसीह है
\v 6 अपण जां से खलाफ होईकरी बेज्जती करणा लग्गे, ता पौलुस ने अपणे कपड़े फाड़ी करी तिन्हा जो बोल्या, तुसां रा खून तुसा री कियाड़ी पर रेह्; मैं बेकसुर है, अव्वे मैं होर जाति रे मह्णुआं का जाणा।
\v 7 ते तित्ते का चली गेया ते तितुस युस्तुस नां रे परमात्मा रे भक्त रे घरे आया, जिसेरा घर धर्म सभा रे कने ई थिय्या।
\v 8 तां धर्म सभा टरे सरदार क्रिस्पुस ने ते तिसेरे टब्बर ने प्रभु पर विसवास कित्तेया, ते बड़े कुरिन्थियां ने बी सुणेया ते विसवास कित्तेया ते बपतिस्मा लित्तेया। ते प्रभु जी ने राती दर्शन रे जरिये पौलुस जो बोल्या, मत डर, अपण बोल्दा रेह्, ते चुप मत हो।
\v 9 राती प्रभु जी ने दर्शन रे जरिये पौलुस जो बोल्या, “मत डर। प्रचार करदा जा ते चुप मत हो;
\v 10 किजोकि मैं तेरे कने है, ते कोई बी तिज्जो नुक्सान नी पुजाई सकदा, किजोकि इस सैहर मेरे बड़े मह्णु हिन।
\v 11 ता से तित्ते परमात्मा रा वचन सुणादा रेह्या ते तित्ते डेढ़ साल रेह्या।
\v 12 .जां गल्लियो अखाया देस रा राज्यपाल थिय्या ता यहूदी मह्णु पौलुस रे खलाफ होई गे, ते तिस जो न्याय आसन रे सामणे लियाई करी, बोल्णा लग्गे।
\v 13 .कि एह् मह्णुआं जो समझान्दा, कि परमात्मा री भक्ति इस तरिक्के कने करो, जे नियमां रे उलट हो।
\v 14 .जां पोलुस बोल्णे पर ई थिय्या, ता गल्लियो ने यहूदियां जो बोल्या, ओ यहूदियों, जे एह् किच्छ बे-न्यायी या बुराई री गल्लां हुन्दी ता ठीक था ते मैं तुसा री सुणदा।
\v 15 . अपण जे एह् बैहस-बाजी री गल्लां, ते नां-नुम, ते तुसां रे ईत्ते रे नियमां रे बारे बिच हिन, ता तुसा ई जाणो, किजोकि मैं इन्हा गल्लां रा फैसला करणे वाळा नी बनणा चांदा।
\v 16 .ते तिस ने तिन्हा जो न्याय आसन रे सामणे का कड्डी दित्तेया।
\v 17 तां सब ,मह्णुआं ने धर्म सभा रे सरदार सोरिथनेस जो पकड़ी करी न्याय आसन रे सामणे मारेया, अपण गल्लियो ने इन्हा सब गल्लां री फिकर नी कित्ती।
\s अन्ताकिया जो वापस हटणा
\p
\v 18 .ता पौलुस बड़े रोज्जां तांई तित्ते ई रेह्या, फिरी भाईयां का विदा लेईकरी से किस्ती पर बेई करी सीरिया जो चली गेया। तिसेरे कने प्रिसकिल्ला कने अक्विला बी थिय्ये। पौलुस ने किंखिया बिच अपणे बाळ मुण्डवाये किजोकि तिस ने इक मन्नत मन्नी थी।
\v 19 फिरी से इफिसुस पूज्जे और पौलुस ने प्रिसकिल्ला ते अक्विला जो तित्ते ई छड्डी दित्तेया। ते अपु धर्म सभा बिच जाई करी यहूदियां कने बैहस करणे लग्गेया।
\v 20 जां तित्ते रे मह्णुआं ने तिस जो किच्छ रोज होर रेह्णे तांई जो बोल्या ता तिस ने मन्हा करी दित्तेया।
\v 21 अपण जांदे बेल्ले तिस ने बोल्या, ”जे परमात्मा री मर्जी हुन्गी ता मैं तुसा का फिरी आंगा।“ फिर तिस ने इफिसुस कने किस्ती बिच सफर कित्तेया।
\v 22 फिरी कैसरिया पूज्जी करी से यरूशलेम जो गेया ते कलीसिया रे मह्णुआं कने मिलेया। फिरी से आन्ताकिया जो चली गेया।
\s पौलुस री तिज्जि प्रचार यात्रा
\p
\v 23 .तित्ते किच्छ हाण रूकेया ते तिसेरे बाद तित्ते का चली ते गलातिया ते फ्रूगिया रे ईलाक्केयां बिच इक जगाह् का दूज्जी जगाह् पर सफर करदे सबनी चेल्लेयां जो विसवास बिच बढ़ाणे लग्गेया।
\s ईफिसुस शहर बिच अपुल्लोस
\p
\v 24 .तित्ते ई अपुल्लोस नां रा इक यहूदी मह्णु थिय्या। से सिकंदरिया रा रेह्णे वाळा थिय्या। से विद्वान मह्णु थिय्या। से इफिसुस बिच आया। पवित्तर सास्त्रां रा तिस जो पूरा ज्ञान थिय्या।
\v 25 .तिस जो प्रभु रे रस्ते री सिक्सा मिल्ली थी। से मन अन्दर खुसी करी प्रचार करदा ते यीशु जी रे बारे बिच बड़ी सह्ई-सह्ई सिक्सा दिंदा थिय्या। अपण तिस जो सिरफ यूहन्ना रे बपतिस्मा रे बारे अन्दर ई ज्ञान थिय्या।
\v 26 .से धर्म सभा बिच निडर होईकरी बोल्णा लग्गेया, अपण प्रिसकिल्ला ते अक्विला ने तिसेरी गल्ला सुणी करी, तिस जो अपणे ईत्ते लेई आये ते परमात्मा रा रस्ता तिस जो होर बी सह्ई-सह्ई बताया।
\v 27 .ते जां तिस ने पक्का करी लित्तेय कि पार उतरी करी से अखाया जो जान ता भाईयां ने तिस जो हिम्मत देईकरी भेज्जेया ते तित्ते रे चेल्लेयां जो इसेरा स्वागत करणे तांई लिख्खी भेजेया, ते तिस ने पूज्जी करी तित्ते तिन्हा मह्णुआं री बड़ी मदद कित्ती जिन्हा ने परमात्मा री दया री वजाह् कने भरोसा कित्तेया थिय्या।
\v 28 .किजोकि से पवित्र सास्त्र का प्रमाण देईकरी, कि यीशु जी ई मसीह हिन, तिन्हा ने यहूदियां जो लोकां रे मझाटे जोरदार गल्लां बोल्दे सास्त्र बिच पछाड़या थिय्या।
\c 19
\s ईफिसुस शहर बिच पौलुस
\p
\v 1 .ते जां अपुल्लोस कुरिन्थुस बिच थिय्या, ता पौलुस बारलै सारे देसा बिच सफर करदा इफिसुस बिच आई पूज्जेया। तित्ते तिस जो किच्छ चेल्ले मिल्ले।
\v 2 .तिन्ने तिन्हा जो बोल्या, कै तुसा जो जां तुसा विसवास कित्तेया थिय्या तिस बेल्ले पवित्र आत्मा मिल्लेया थिय्या? तिन्हा ने जवाब दित्तेया, असा ने ता सुणेया तक नी कि कोई पवित्र आत्मा है बी।
\v 3 .पौलुस ने तिन्हा जो बोल्या, ता फिरी तुसा कुसेरा बपतिस्मा लित्तेया? तिन्हा बोल्या, यूहन्ना रा बपतिस्मा।
\v 4 .पौलुस ने बोल्या यूहन्ना ने एह् बोल्ली करी, पापां का तौबा करणे रा बपतिस्मा दित्तेया, कि जे मेरे का बाद आणे वाळा है, तिस पर मतलब यीशु जी पर भरोसा करेयो।
\v 5 .यह् सुणी करी तिन्हा ने प्रभु यीशु रे नां रा बपतिस्मा लित्तेया।
\v 6 ते जां पौलुस ने तिन्हा पर हत्थ रख्खे, ता तिन्हा पर पवित्र आत्मा आया, ते से अलग अलग भाषा बोल्णे लग्गे ते भविष्यवाणी करणे लग्गे।
\v 7 एह् सब कोई बारह मह्णु थिय्ये।
\v 8 ते से धर्म सभा बिच जाईकरी त्रै मिह्ने तांई बेखोफ होई करी बोलदा रेह्या, ते परमात्मा रे राज्य रे बारे बिच बैहस करदा ते समझान्दा रेह्या।
\v 9 .अपण जां कितणेया ने सख्त होईकरी तिसेरी नी मन्नी ते विसवास करणे जो मन्हा करी दित्तेया, ते मह्णुआं रे सामणे इस रस्ते जो बुरा भला बोलणा लग्गे, ते तिस ने तिन्हा जो छड्डेया ते चेल्लेयां जो लेई करी चली गेया, ते हर रोज तुरन्नुस री पाठसाला बिच बैहस करदा थिय्या।
\v 10 दि साल तांई इह्य्यां ई हुन्दा रेह्या, ईत्ते तक कि आसिया रे रेह्णे वाळे कै यहूदी, कै यूनानी सब ने प्रभु रा वचन सुणेया।
\v 11 ते परमात्मा पौलुस रे हत्थां का सक्ति रे अनोखे कम्म करान्दे रेह्।
\v 12 .ईत्ते तक की तिन्हेरे छुतेरे रूमाल ते अँगोछेयां जो बमारा का लिन्दे थिय्ये ते तिन्हेरी बमारियां हटी जान्दी थी अते बुरी आत्मां तिन्हा का निकळी जान्दी थी।
\v 13 .अपण किन्ने ई यहूदी जे झाड़-फंक करदे फिरदे थिय्ये, एह् करणे लग्गे, कि जिन्हा बिच बुरी आत्मा हो तिन्हा जो प्रभु यीशु रे नां कने एह् बोल्ली करी निकाळो कि जिस यीशु रा प्रचार पौलुस करदा मैं तुसा जो तिसेरी ई कसम दिंदा।
\v 14 .ते सिक्वा ना रे इक सबका बड्डे यहूदी परोह्त रे सत्त पुत्र थिय्ये, जे इह्य्यां ई करदे थिय्ये।
\v 15 .अपण बुरी आत्मा एह् जवाब दिंदी थी, कि यीशु जो असा जाणदे हिन, ते पौलुस जो बी पछाणदे, अपण तुसा कुण हिन?
\v 16 ते तिस मह्णु ने जिस बिच बुरी आत्मा थी, तिन्हा पर लपटी पेई, ते तिन्हा जो अपणे वस बिच लियाई करी, तिन्हा कने इदेयी जोर-जबरदस्ती कित्ती, कि से नंगे ते जख्मी होईकरी तिस का घरे का नस्सी गे।
\v 17 .ते एह् गल्ल इफिसुस रे रेह्णे वाळे यहूदी ते यूनानी बी जाणी गे, ते सब जणे बड़े डरी गे, ते प्रभु यीशु रे नां री बड़ाई होर जादा होणा लग्गी।
\v 18 . ते जिन्हा ने विसवास कित्तेया थिय्या, तिन्हा बिच का बड़े जणेया मे आई करी अपणे अपणे पापां जो मन्नी लेया ते तिन्हा कम्मा जो सामणे लियाया।
\v 19 ते जादू-टोणा करणे वाळेयां बिच का बड़े जणेया ने अपणी अपणी कताबां इकठ्ठी करी के सबणी रे सामणे फूकी दित्ती, ते जा तिन्हेरी कीमत जोड़ी, ता पंजाह् हजार निकळी।
\v 20 ते प्रभु रा वचन जोरो-शोरो कने दूर दूर तक फैलदा गेया।
\v 21 .जां एह् गल्लां होई गेई, ता पौलुस ने अपणे मन बिच मकिदुनिया ते अखिया हुन्दे यरूशलेम जाणे री सोच्ची लेई। ते बोल्या, कि मिंजो तित्ते जाणे का बाद मिंजो रोम जो बी दिखणा जरूरी है।
\v 22 ते तिसने तिसेरी सेवा करणे वाळेयां बिच का तिमुथियुस ते इरासतुस जो मकिदुनिया भेज्जी करी किच्छ रोज आसिया बिच रेह्या।
\s ईफिसुस बिच लडा़ी झगडा़
\p
\v 23 तिन्हा रोज्जां कताबां जो लेई करी बड़ी जोर जबरदस्ती होई।
\v 24 .किजोकी देमेत्रियुस नां रे एह् सुनियारा अरतिमिस रे चाँदी रे मन्दर बणाईकरी मिस्त्रीयां जो बड़ा कम्म दुआन्दा थिय्या।
\v 25 .तिस ने तिन्हा जो, ते तिस कम्म कने जुड़े रे होर बी दूज्जे मिस्त्रियाँ जो इकठ्‌ठा करी के बोल्या, ओ मह्णुओं, तुसा जाणदे हिन, कि इस कम्म तांई असा जो किन्ने पैसे मिलदे हिन।
\v 26 अते तुसा दिखदे सुणदे हिन, कि सिरफ इफियुस बिच ई नी, बल्कि सारेबासिया बिच एह् बोल्ली करी की इस पौलुस ने बड़े मह्णुआँ जो बहलाया फुसलाया, कि मह्णुआं रे हत्थां कने बणाये रे देवते सच्चे देवते नी हिन।
\v 27 .ते अवे सिरफ इक ई गल्ल रा डर नी, कि असा रा धन्दा बदनाम होया करदा है, बल्कि एह् कि महान देवी अरितिमस रे देह्रे जो बी घटिया समझेया जाणा जिस को की सारा आसिया ते दुनिया पूजदी तिसेरा गौरव बी जान्दा रेह्णा।
\v 28 .से एह् सुणी करी लैह्रिते, ते जोरे जोरे बोलणा लग्गे, “इफिसियो री अरतिमिस महान है।“
\v 29 ते सारे सैहर बिच बड़ी कह्ळा पेई गेई ते मह्णुआं ने गयुस ते अरिस्तरखुस मकिदुनियां जो जेह्ड़े कि पौलुस रे कने सफर करेया करेया थिय्ये पकड़ी लेया ते तिन्हा जो रंगशाला बिच लेई गे।
\v 30 जां पौलुस ने मह्णुआं रे सामणे जाणा चान्दा थिय्या अपण चेल्लेयां ने तिस जो जाणे नी दित्तेया।
\v 31 .आसिया रे अधिकारियां ने जे तिसेरे मित्र थिय्ये, तिन्हा जो एह् बोल्ली भेज्जेया, कि रंगशाला बिच जाईकरी कोई जोखिम मत उठान्दा।
\v 32 .अवे कोई किच्छ होर बोल्या करदा थिय्या, ते कोई किच्छ होर, किजोकि सारी सभा बिच कह्ळा पेई गेरी थी। तिन्हा बिच का जादातर अधिकारी एह् नी जाणदे थिय्ये कि से ईत्ते इकठ्‌ठा किजो होये रे हिन।
\v 33 .ता तिन्हा ने सिक्न्दर जो, जिसेरा नाण यहूदियां जो सूजेया थिय्या, तिस जो अग्गे खड़ा कित्तेया, सिकन्दर न अपणे हत्थां कने इसारा करी के मह्णुआं रे सामणे बचाव पक्ष प्रस्तुत करणा चाया।
\v 34 .अपण जां तिन्हा जो पता चलेया कि से इक यहूदी है ता से सब कोई दो घण्टे तांई इक ईस सुर बिच लेरां मारदे एह् बोलदे रेह्, ”इफिसुसियों री देवी अरतिमिस महान है।“
\v 35 .तां सैहर रे मन्त्री मह्णुआं जो सान्त करी के बोल्या, ओ इफिसियों, कुण नी जाणदा, कि इफिसियां रे सैहर री महान देवी अरतिमिस रे मन्दर, ते ज्यूस रे पास्से का छुड़के री मूर्ति रा टहलुआ है।
\v 36 .किजोकि इन्हा गल्लां का कोई मुकरी नी सकदा। इधेरे तांई तुसां जो सान्त रेह्णा चहिंदा ते बिना सोच्चे समझे किच्छ नी बोल्णा चहिंदा।
\v 37 .किजोकि तुसा इन्हा मह्णुआं जो लियाये, जे ना मन्दर जो लूटणे वाळे हिन, ते ना असा री देवी जो बेईज्जत करदे।
\v 38 .जे देमेत्रियुस ते तिसेरे साथी मिस्त्रियां जो कुसकी कने कोई सिकाईत है त कचेरी खुली है ते तित्ते अधिकारी हिन। तित्ते अपु मिते अभियोग चलाई सकदे।
\v 39 अपण जे तुसा इसका होर जादा जानणा चान्दे हिन ता तिसेरा फैसला नियत सभा बिच कित्तेया जाणा।
\v 40 जे किच्छ तिसेरे साह्ब कने असा जो इस गल्ल रा डर है कि अज्ज रे जोर जबदस्ती रा इल्जाम असा पर नी थोपी दित्तेया। इस दंगे ताई असा का कोई बी इदेया किच्छ नी है जिस कने असा इस जो ठीक ठहराई सकन।
\v 41 .ते एह् बोल्ली करी तिन्ने सभा जो भेज्जी दित्तेया। ● ●
\c 20
\s मकिदनिया,युनान ते त्रोआस बिच पौलुस
\p
\v 1 जां कह्ळा मुक्की गेइ तां पौलुस ने चेल्लेयां जो सद्दवाई करी तिन्हा जो समजाया ते तिन्हा का विदा लेई करी से मकिदुनिया जो चली पेया।
\v 2 तिस पुरे प्रदेसबिच का होई करी ते चेल्लेयां री हिम्मत बधाई करी से युनान बिच आई गेया।
\v 3 जां त्रै महिन्ने रेह्ई करी से तित्ते का जहाज का सीरिया जाणे वाळा थिया, तां यहूदी तिस जो मारणे जो भाळेया करदे थिये, इधेरे तांई तिनिए सोच्चेया कि मैं मकिदुनिया का होई करी हटि जाए।
\v 4 बिरीया रे रैह्णे वाळे पुर्रुस रा पुत्तर सोपत्रुस ते थिस्सलुनीकियां बिच का अरिस्तर्खुस ते सिकुन्दुस ते दिरबे रा गयुस ते तीमुथियुस ते आसिया रा तुखिकुस ते त्रुफिमुस आसिया तांई तिसेरे कन्ने आये।
\v 5 से आग्गे जाई करी त्रोआस बिच असां जो भाळदे रेय।
\v 6 ते असी अखमीरी रोटी रे दिनां का बाद फिलिप्पी का जहाज पर चढ़ी करी पाँज रोज्‍जां बिच त्रोआस बिच तिसका पुज्जे, अते सात्त रोज्जां तांई तित्ते ई रेय।
\s त्रोआस बिच यूतुखुस रा जिन्दा कित्तेया जाणा
\p
\v 7 हफ्ते रे पैल्ले रोज्जे, जां असी रोटी तोड़णे तांई कठिये, तां पौलुस ने, जे दुए रोज्जे चली जाणा वाळा थिया, तिन्हा कने गल्लां कित्तियां; अते अधि रात्ती तांई गल्लां करदा रेह्या।
\v 8 जिस अटारी पर असी कठित्ते रे थिये, तिस बिच मते सारे दीय्ये बळेया करदे थिये।
\v 9 ते यूतुखुस नां रा इक जवान मुन्ड़ा खिड़की पर बैठे रा गैहरी निदंर बिच झुकेया करदा थिया। जां पौलुस बड़ी हाण तांई गल्लां करदा रेह्या, ता से निदंर री वजह कने तिसेरी आक्ख लगि गेइ ते से तिज्जी अटारी का पेई गेया, ते जां तिस जो चुक्केया ता से मरी गेरा थिया।
\v 10 अपण पौलुस उतरी करी तिस कने लिपटी गेया, ते तिस जो गळे लाई करी बोल्लेया, “फिकर मत करो; किजोकी इसेरी जान इस अन्दर ई है।”
\v 11 फिरी उप्पर जाई करी रोटी जो तोड़ेया ते खाई करी इतणी देर तांई तिन्हा कने गल्लां करदा रेह्या कि भ्याग होई गेई। फिरी से चली गेया।
\v 12 ते से तिस जवान जो जिन्दा लेई आए ते तिन्हा जो बड़ा चैन मिल्लेया।
\s त्रोआस का मिलतुस रा सफर
\p
\v 13 असी पैल्ले ई जहाज पर चढ़ी करी अस्सुस पास्से का एह् सोच्ची करी आग्गे चली गे कि तित्ते का असी पौलुस जो चढ़ाई लिगें, किजोकी तिनिए ए इधेरे तांई ठैह्राया थिया कि से अप्पु ई पैदल जाणे वाळा थिया।
\v 14 जां से अस्सुस बिच असां जो मिल्लेया तां असी तिस जो चढ़ाई करी मितुलेने जो आई।
\v 15 तित्ते का जहाज खोल्ली करी असी दुए रोज्जे खियुस रे सामणे पुज्जे, ते अगले रोज्जे सामुस बिच जाई लग्गे; फिरी दुए रोज्जे मिलेतुस बिच आइ रेय।
\v 16 किजोकि पौलुस ने इफिसुस रे नेड़े का होई करी जाणे रा मन बणाए रा थिया कि इयां ना हो कि तिस जो आसिया बिच देर लगे; किजोकी तिस जो बड़ी तोळ लग्गेरी थी कि जे होई सको ता से पिन्तेकुस्त रे रोज्जे यरूशलेम बिच रेय।
\s ईफीसुस रे प्राचीन लोक्कां जो उपदेश
\p
\v 17 तिनिए मिलेतुस का इफिसुस बिच बोलि भेज्जेया, अते धरम सभा रे बुजुरगां जो सदाया।
\v 18 जिस बेल्ले से तिसेरे नेड़े आए ता से तिन्हा जो बोलणा लगेया, “तुसां जो पता है कि पैल्ले दिन का ई, जां मैं आसिया बिच पुज्जेया, मैं हर बेल्ले तुसां कन्ने कियां रेया-
\v 19 मतलब कि बड़े निम्मते होइ करी, ते अथरू कड्ड़ी कड्डी करी, ते तिन्हा परिक्षां बिच का जे यहूदियां री चलाकि री वजह कने मेरे पर आई पेइ, मैं प्रभू जी री सेवा करदा ई रेया;
\v 20 ते जे-जे गल्लां तुसां रे फैदे री थी, तिन्हा जो दसणे ते मह्णुआं रे सामणे ते घरे-घरे जाई करी सखाणे का कदी बी नी झिजकेया,
\v 21 अपण यहूदियां ते यूनानियां रे सामणे गुआई दिन्दा रेया कि परमेश्वर रे पास्से मन फेरणा अते असां रे प्रभू यीशु मसीह जी पर भरोसा करणा चाएदा।
\v 22 अवे दिख्खो, मैं आत्मा बिच बन्नित्ते रा यरूशलेम जो जाया करदा है ते मिन्जो कोई पता नी है कि तित्ते मेरे कने कै कै होणा;
\v 23 सिरफ ए ई कि पवित्र आत्मा हर इक सैहर बिच गुआइ देई-देई करी मेरे जो बोलदा कि बंधन ते कह्ळा तेरे तांई त्यार हिन।
\v 24 अपण मैं अपणी जान जो किछ बी नी समझदा कि तिस जो प्यारा समजां, अपण ता ए कि, मैं अपणी दौड़ जो ते तिस सेवा जो पूरा करां, जे मैं परमेश्वर रे अनुग्रह री खुसखबरी पर गुआई दैणे तांई प्रभू यीशु जी का पाए री है।
\v 25 अवे दिख्खो, मेरे जो पता है कि तुसी सब जणे, जिन्हा बिच मैं परमात्मा रे राज रा प्रचार करदा फिरेया, तुसां मेरा मुंह् फिरी नी दिख्खणा।
\v 26 इधेरे तांई मैं आज्ज रे दिन तुसां जो गुआई देई करी बोलदा, कि मैं सारेयां रे खून रे इल्जाम का बचे रा है।
\v 27 किजोकी मैं परमेश्वर रे सारे मतलब जो पूरी तरिक्के कने तुसां जो दसणे बिच ना झिजकेया।
\v 28 इधेरे तांई अपणी ते अपणे सारे झुण्ड़ री चुकन्ने रेह्ई करी देख-रेख करो जिस बिच पवित्र-आत्मा ने तुसां जो मुखिया बणाए रा है कि तुसी परमेश्वर री कलिसिया री रखवाली करो जिस जो तिस ने अपणे खून कने खरिदी लित्ते रा है
\v 29 मिन्जो पता है कि मेरे जाणे का बाद फाड़ी रखणे वाळे भेड़िए तुसां रे बिच आई रैह्णे जिन्हा ने झुण्ड़ जो छड़णा नी है।
\v 30 तुसां रे बिच का बी इदेय-इदेय मह्णु निकळणे, जिन्हा ने चेल्लेयां जो अपणे पिच्छे छिक्की लैणे तांई टेडि-मेडि गल्लां बोलणी।
\v 31 इधेरे तांई जागदे रेयो, ते चेत्ता करो मैं त्रै साल्लां तांई रात-दिन रोई रोई करी हर इक मह्णु जो चेतावनी दैणा नी छड्ड़ेया।
\v 32 ते अवे मैं तुसां जो परमेश्वर, ते तिन्हेरे अनुग्रह रे वचन जो सौंपी दिन्दा; जे तुसां री तरक्की करी सकदा ते सारे पवित्र कित्ते रे मह्णुआं बिच साझ्झी करी के विरासत बिच देई सकदा।
\v 33 मैं कुस्की रे चान्दी, सोन्ने या कपड़े रा लाळच नी कित्तेया।
\v 34 तुसां जो अप्पु ई पता है कि इन्हा ई हत्थां ने मेरी ते मेरे साथियां री जरूरतां पूरी कित्ति।
\v 35 मैं तुसां जो सब किछ करी के दस्सेया कि इस तरिक्के कने मैह्नत करी के कमजोर मह्णुआं जो सम्भाळना ते प्रभू यीशु जी रे वचनां जो याद रखणा जरूरी है, जे तिन्हा ने अप्पु ई बोल्ले रा है, ‘लैणे का दैणा धन्न है’।”
\v 36 एह बोल्ली करी तिनिये गोड्डे रे भारे बेई करी ते तिन्हा सबनी कने प्रार्थना कित्ती।
\v 37 तां से सब बड़ा रोये ते पौलुस रे गळे कने लिपटि करी तिस जो चूमणा लगे।
\v 38 से खास कर इस गल्ल कने दुखी थिये जे तिनिए बोल्ली थी कि, ‘तुसां मेरा मुंह् फिरी नी दिखणा।’ तां तिन्हा ने तिस जो जहाज तिकर पुजाया।
\c 21
\s पौलुस रा यरुशलेम जो जाणा
\p
\v 1 . जिस बेल्ले असां ने तिन्हा का बखरे होई करी झाज खोल्लेया, ता सिधे रस्ते का कोस अन्दर आये, ते दुए रोज्जे रुदुस अन्दर अते तित्ते का पतरा अन्दर
\v 2 तित्ते इक झाज फीनीके जो जान्दा होया मिल्लेया, ते असां तिस पर चढ़ी करी तिस जो खोल्ली दित्तेया।
\v 3 जिस बेल्ले साईप्रस लिब्बेया, ता असां ने तिस जो खब्बे हथ्थ छड्डी दित्तेया, ते सीरिया जो चली करी सूर अन्दर उतरी गे; किजो कि उत्ते झाज रा समान उतारणा थिया।
\v 4 चेल्लेयां रे मिली जाणे का बाद असी तित्ते सत्त रोज्जां तांई रेह्। तिन्हा ने आत्मा रे सखाएरे पौलुस जो बोल्लेया कि यरूशलेम अन्दर पैर मत रखदे।
\v 5 . जां से दिन पूरे होई गे, तां असी तित्ते का चली पे; ते सबनां ने जनानियां अते निके-निकेयां समेत असां जो सैहर का बाह्र तांई पुजाया; ते असां ने कनारे पर जाह्न्नु रे भारे बेह्ई करी प्राथना कित्ती।
\v 6 . तां इक-दुज्जे का बखरे होई करी असी ता झाज पर चढ़ी गे अते से अपणे-अपणे घरे हटि गे।
\v 7 तां असी सूर का पाणी रा सफर पूरा करी के पतुलिमयिस अन्दर पुज्जे, ते भ्याळां जो नमस्ते करी के तिन्हेरे कन्ने इक दिन रुके।
\v 8 दुए रोज्जे असी तित्ते चली करी कैसरिया अन्दर आये, ते फिलिप्पुस खुसखबरी सुनाणे वाळे रे घरे जेह्ड़ा सत्त बिच का इक थिया; जाई करी तिसका रेह्।
\v 9 . तिसेरी चार कुवांरी कुड़ियाँ थी, जेह्ड़ी भविस्यवाणी करदी थियां।
\v 10 जां असां जो तित्ते रुकेरे मते रोज होई गे, ता अगबुस नां रा इक भविस्यवाणी करणे वाळा यहूदिया का आया।
\v 11 तिनिए म्हारे नेड़े आई करी पौलुस रा पटका लित्तेया, ते अपणे हथ्थ पैर बन्नी करी बोल्लेया, “पवित्र आत्मा एह् बोल्दा कि जिस मह्णु रा एह् पटका है, तिस जो यरूशलेम अन्दर यहूदी मह्णु इह्यां ई बन्नणा , ते होरसी जाती रे हथ्थां सौंपी देणा।”
\v 12 . जां असां एह् गल्लां सुणी, ता असां ते तित्ते रे लोकां ने तिसेरे छन्दे कित्ते कि यरूशलेम जो मत जान्दा।
\v 13 . अपण पौलुस ने जवाब दित्तेया, “तुसी करदे कै हिन् ; कि रोई-रोई करी मेरा दिल तोड़ेया करदे हिन ? मैं ता प्रभू यीशु जी तांई यरूशलेम अन्दर ना सिरफ कैद होणे तांई अपण ता मरणे तांई बी त्यार है।”
\v 14 जां से नी मन्नेया ता असी एह् बोल्ली करी चुप्प होई गे, “प्रभू जी री मरजी पूरी होइ जाओ।”
\v 15 इन्हा रोज्जा का बाद असां त्यारी कित्ती ते यरूशलेम जो चली गे।
\v 16 कैसरिया का बी किछ्छ चेल्ले असा कने चली पे, ते असां जो मनासोन नां रे साईप्रस रे इक पुराणे चेल्ले का लेई आये, कि असी तिस का रुकन।
\s पौलुस रा याकुब कने मिलणा
\p
\v 17 जां असी यरूशलेम अन्दर पुज्जे, ता भाई असा कने बड़ी खूसी कने मिले।
\v 18 . दूए रोज्जे पौलुस असा जो लेई करी याकूब का गेया, जित्ते सारे बुजुर्ग किठिह्त्तेरे थिये।
\v 19 तां तिनिए तिन्हा जो नमस्ते करी के, जे जे कम्म परमात्मा ने तिसेरी सेवा रे जरिये होरसी जाती अन्दर कित्तेरे थिये, इक-इक करी के सब दस्से।
\v 20 तिन्हा ने एह् सुणी करी परमात्मा री महिमा कित्ती, फिरी तिस जो बोल्लेया, “ओ मेरे भाई तू दिखदा ई है कि यहूदियां बिच का केई हजारां लोकाँ ने भरोसा कित्तेया; अते परमेश्वर नियमा जो लेई करी बड़े भारी खुस हिन।
\v 21 . उन्हा जो तेरे बारे अन्दर सिखायेरा था कि तू होरसी जाती रे बिच रैह्णे वाळे यहूदियां जो मूसा का हटी जाणे रे बारे अन्दर सखाया करदा है, ते बोल्लेया करदा है कि, नां ता अपणे निके-निकेयां रा खतना कराओ ते नां ई रवाजां पर चलेया करो।
\v 22 . ता फिरी कै कित्तेया जाए ? मह्णुआं ने ऐ जरूर सुनणा कि तू आएरा है।
\v 23 इधेरे तांई जे असी तिज्जो बोलेया करदे हिन् , से कर। असा बिच का चार जह्णे हिन् जिन्हा ने मन्नत मन्ने री है।
\v 24 . तिन्हा जो लेई करी तिन्हेरे कने अपु जो बी सुद्ध कर; ते तिन्हेरे सीर मुंड़ाणे तांई खरचा दे। तां सबनी जो पता लगणा कि जे गल्लां तिन्हा जो तेरे बारे अन्दर दस्सी गेइयां, तिन्हा अन्दर कोई सच्चाई नी है अपण, तू अप्पू बी व्यवस्था जो मन्नी करी तिसेरे साह्ब्बे चलदा।
\v 25 . अपण, तिन्हा होरसी जाती रे बारे अन्दर, जिन्हा ने भरोसा कित्तेया, असां ने एह् फैंसला करी के लिख्खी करी भेज्जेरा है कि से मूरतियां रे सामणे बलि कित्तेरे मांस का, ते खून का, ते गळा घोट्टेरेयां रे मांस का, अते व्याभिचार का बची रैह्न।
\v 26 तां पौलुस तिन्हा मह्णुआं जो लेई करी, ते दूए रोज्जे तिन्हा कने सुद्ध होई करी देह्रे अन्दर गेया, ते तित्ते दस्सी दित्तेया कि सुद्ध होणे रे रोज्जे, मतलब कि तिन्हा बिच का हर इक जह्णे तांई चढ़तर चढ़ाये जाणे तक रे रोज कधाड़ी पूरे होणे।
\s मन्दर बिच पौलुस रा पकड़ेया जाणा
\p
\v 27 . जां से सत् रोज पूरे होणे वाळे थिये, ता आसिया रे यहूदियां ने पौलुस जो देह्रे अन्दर दिख्खी करी सबनी मह्णुआं जो भेकाया, ते इह्यां लेर मारी करी तिस जो पकड़ी लेया,
\v 28 “ओ इस्राएलिओ, मदद करो; ऐ सेह्ई मह्णु है, जे लोकां रे ते व्यवस्था रे अते इस जघा रे खलाफ हर जघा सबनी मह्णुआं जो सखांदा, होर ता होर, यूनानी मह्णुआं जो बी देह्रे अन्दर अणी करी तिनिए इस पवित्र जघा जो अपवित्र कित्तेया।”
\v 29 उन्हा ने इस का पैल्ले इफिसुस रे रैह्णे वाळे त्रुफिमुस जो तिसेरे कन्ने सैह्र अन्दर दिख्खेया थिया, ते समझेया थिया कि पौलुस तिस जो देह्रे अन्दर लेई आया।
\v 30 तां सारे सैह्र अन्दर हल्ला पेई गेया, ते मह्णु दौड़ी करी किठ्ठिह् गे ते पौलुस जो पकड़ी करी देह्रे का बाह्र घसीट्टी अन्देया, अते झट्ट दरोज्जे बन्द करी दित्ते।
\v 31 जां से तिस जो मारी रखणा चाह्न्दे थिये, ता पलटन रे सरदार जो बसेख पुज्जेया कि सारे यरूशलेम अन्दर रोळा पेई गेरा है।
\v 32 . तां से झट-पट सपाह्ईयां ते सूबेदारां जो लेई करी तिन्हेरे का थल्ले दोड़ी आया; ते तिन्हा ने पलटन रे सरदार जो ते सपाह्ईयां जो दिख्खी करी पौलुस जो मारणा-कुटणा छड्ड़ी दित्तेया।
\v 33 तां पलटन रे सरदार ने नेड़े आई करी तिस जो पकड़ी लेया; ते दो संगळां कने बनणे रा हुक्म देई करी पुछणा लगेया, “ऐ कुण है ते इनिए कै कित्तेरा है ?”
\v 34 पर, भीड़ बिच का कोई किछ ते कोई किछ लेरां मारदा रेह्या। जां ऐसी हालत री वजह् कने से सच्चाई जो खरा करी नी जाणी सकेया, ता तिस जो अड्डे अन्दर लेई जाणे रा हुक्म दित्तेया।
\v 35 जां से पैड़ी पर पुज्जेया, ता इह्यां होया कि भीड़ री वजह् कने सपाईयां जो तिस जो चुक्की करी लेई जाणा पेया।
\v 36 किजो कि मह्णुआं री भीड़ ऐ लेरां मारदी तिसेरे पि छ्छे पेरी थी, “इसेरा नास करी दीयो।”
\v 37 जिस बेल्ले से पौलुस जो अड्डे अन्दर लेई जाणे वाळे थिये, ता तिनिए पलटन रे सरदार जो बोल्लेया, “कै मिन्जै हुकुम है कि मैं तिज्जो किछ्छ बोल्ली सकां ?” तिनिए बोल्लेया, “कै तिज्जो यूनानी भासा इन्दी ?
\v 38 कै तू से मिस्त्री नी है, जेह्ड़ा इन्हा रोज्जां का पैल्ले दुस्मण बनाई करी, चार झार कटारबन्द मह्णुआं जो बणा अन्दर लेई गेया ? ”
\v 39 पौलुस ने बोल्लेया, “मैं ता तरसुस रा यहूदी मह्णु है ! किलिकिया रे मस्हूर सैह्र रा रैह्णे वाळा। मैं तेरे छन्दे करदा कि तू मिन्जो मह्णुआं कने गल्लां करणा दे।”
\v 40 जां तिनिए हुक्म दित्तेया, ता पौलुस ने पैड़ी पर खड़े होई करी मह्णुआं जो हथ्थ कने इसारा कित्तेया। जां से चुप्प होई गे ता से इब्रानी भासा अन्दर बोलणा लगा :
\c 22
\s भीड़ रे सामणे पौलुस रा भाषण
\p
\v 1 ओ भ्याळो, मेरा जवाब सुणो, जेह्ड़ा मैं तुसां रे सामणे बोलणा लगेया।”
\v 2 से ऐ सुणी करी कि ऐ असां कने इब्रानी भासा अन्दर गल्ल करेया करदा है, होर बी चुप्प होई गे। तां तिनिए बोल्लेया :
\v 3 “ मैं ता यहूदी मह्णु है, अते मेरा जन्म किलिकिया रे तरसुस अन्दर होया ; अपण इस सैह्र अन्दर गमलीएल रे पैरां रे नेड़े बठाई करी पढ़ाया गेरा है, ते बब्ब-दाद्देयां री व्यवस्था मिन्जो खरे तरीके कने सखाई गेरी है; मेरे अन्दर परमेश्वर तांई बड़ा जोश थिया जियां अज तुसां अन्दर है ।
\v 4 मैं इस झुंड रे मह्णुआं जो इतणा तंग कित्तेया कि उन्हेरे प्राण तक लेई ले। मैं जनानी अत्ते मड़दा दोनां जो बह्न्नी करी जेला पाई दित्तेया।
\v 5 इस गल्ल तांई बड़े प्रोथ ते सारे बजुर्ग गवाह् हिन, कि तिन्हा का मैं भ्याळां रे नां री चिठ्ठियाँ लेई करी दमिश्क जो जाया करदा थिया, कि जेह्ड़े तित्ते होन तिन्हा जो बी सजा दुआणे तांई बह्न्नी करी यरूशलेम अन्दर लेई आं।
\s अपणा दिल रे बदलणे री गुआई
\p
\v 6 . जां मैं चलदे-चलदे दमिश्क रे नेड़े पुज्जेया, ता इह्यां होया कि कोई धियाड़ी बेल्ले इक-दम्म इक बड्ड़ी लो अम्बरा का मेरे चोन्नी पास्से लस्की।
\v 7 . अते मैं धरती पर पेई गेया ते एह् सब्द सुणीयां, ‘ओ शाऊल, ओ शाऊल, तू मिन्जो किजो तंग करदा?’
\v 8 मैं जवाब दित्तेया, ‘हे प्रभू जी, तुसी कुण हिन् ?’ तिन्हा ने मिन्जो बोल्लेया, ‘मैं यीशु नासरी है, जिस जो तू तंग करदा। ’
\v 9 जे मेरे कने थिये तिन्हा ने बी से लौ ता दिख्खी, अपण उस अवाज जे मेरे कने गल्ल करेया करदी थी, से समझी नी सके
\v 10 . तां मैं बोल्लेया, ‘ओ प्रभू जी, मैं कै करां ?’ प्रभू जी ने मिन्जो बोल्लेया, ‘उठी करी दमिश्क अन्दर जा ते जे किछ तेरे करणे तांई ठैह्राया गेरा है, तित्ते तिज्जो दस्सी दित्तेया जाणा।’
\v 11 . जां तिस जोत री रोसनी री वजह् कने मिन्जो किछ नी लिब्बेया, ता मैं अपणे मित्रां रे हथ्थ पकड़ी करी दमिश्क अन्दर आया।
\v 12 . तां हनन्याह नां री व्यवस्था रे हसाब्बे इक भग्त मह्णु, जेह्ड़ा तित्ते रैह्णे वाळे यहूदियाँ बिच का नामी थिया, मेरे का आया,
\v 13 . ते खड़ीह् करी मिन्जो बोलणा लगेया, ‘ओ भाई शाऊल, अवे दिख् ।’ तिस्सी बेल्ले मेरी हाख्खियां खुलि गेइ ते मैं तिस जो दिख्खेया।
\v 14 फिरी तिनिए बोल्लेया, ‘म्हारे बब्ब-दाद्देयाँ रे परमात्मा ने तिज्जो इस तांई रख्खेरा है तकि तू तिन्हेरी मरजी जो जाणे, ते तिस धरमी जो दिख्खे ते तिन्हेरे मुंह्आ का गल्लां सुणे।
\v 15 किजोकी तैं तिन्हेरे पास्से का सबनी मह्णुआं सामणे तिन्हा गल्लां रा गवाह् होणा जे तैं दिख्खी ते सुणेरी हिन् ।
\v 16 . अवे ऐड्डी हाण किजो लाया करदा है? उठ, बपतिस्मा लै, ते तिन्हेरा नां लेई करी अपणे पापां जो धोई लै।’
\s गैर यहुदियां बिच प्रचार रा आवहान
\p
\v 17 जिस बेल्ले मैं फिरी यरूशलेम अन्दर आई करी देह्रे अन्दर प्राथना करेया करदा थिया, ता मिन्जो अपणी कोई होस नी रेह्ई,
\v 18 ते तिस जो दिख्खेया कि से मिन्जो बोल्दा, ‘तोळे ई यरूशलेम का झट निकळी जा; किजोकी तिन्हा ने मेरे बारे अन्दर तेरी गवाह्ई नी मनणी।’
\v 19 . मैं बोल्लेया, ‘ओ प्रभू जी, तिन्हा जो ता पता है कि मैं तुसां पर भरोसा करणे वाळेयां जो जेल्ला पाई दिन्दा ते हर इक धरम सभा अन्दर मार खुआन्दा थिया।
\v 20 . जां तेरे गवाह् स्तिफनुस रा खून रुड़ेया करदा थिया तां मैं बी तित्ते खड़ित्तेरा थिया ते इस गल्ल कने सैह्मत थिया, अते तिसजो मारणे वाळेयां रे कपड़ेयाँ जो सम्भाळेया करदा थिया।’
\v 21 . ते तिनिए मिन्जो बोल्लेया, ‘चली जा : किजोकी मैं तिज्जो होरसी जाती लोका रे बिच दूर-दूर तांई भेजणा।’ ”
\v 22 . ते से इस गल्ल तांई तिसेरी सुणदे रेह्, फिरी जोरे-जोरे बोलणा लगे, “इदेह् मह्णु रा नास करी देयो, इसेरा जिन्दा रैह्णा खरा नी है।”
\v 23 . जिस बेल्ले से लेरां मारदे थे ते कपड़े सुटदे ते अम्बरा अन्दर धूड़ उड़ाया करदे थिये;
\v 24 . ता पलटन रे सरदार ने बोल्लेया, “इस जो अड्ड़े अन्दर लेई जाओ, ते कोड़े मारी करी परखो, ताकि मिन्जो पता लग्गो कि मह्णु कुस वजाह् कने तिसेरे खलाफ इह्यां लेरां मारेया करदे हिन।”
\v 25 . जिस बेल्ले तिन्हा ने उस जो रस्सी कने बह्न्नेया ता पौलुस ने तिस सुबेदार जो, जेह्ड़ा कि नेड़े ई खड़ित्तेरा थिया, बोल्लेया, “कै ऐ ठीक है कि तुसी इक रोमी मह्णु जो, ते से बी बगैर इल्जाम साबित होएरे, कोड़े मारो?”
\v 26 सूबेदार ने ऐ सुणी करी पलटन रे सरदार जो जाई करी बोल्लेया, “तू ऐ कै करेया करदा है? ऐ ता रोमी मह्णु है ।”
\v 27 तां पलटन रे सरदार ने तिसेरे का आई करी बोल्लेया, “मिन्जो दस्स, कि तू रोम रा है ? ” तिनिए बोल्लेया, “हाँ।”
\v 28 . ऐ सुणी के पलटन रे सरदार ने बोल्लेया, “मैं रोमी होणे रा दरजा मते सारे पैसे देई करी हासल कित्तेरा है।” पौलुस ने बोल्लेया, “मैं ता पैदा हुन्दे का ई रोमी है।”
\v 29 तां जेह्ड़े मह्णु तिस जो परखणे वाळे थिये, से झट तिसेरे नेड़े का हटि गे; अते पलटन रा सरदार बी ऐ जाणी करी कि ऐ रोमी है ते मैं इस जो बह्न्नेरा है, ड़री गेया।
\s महासभा रे सामणे पौलुस
\p
\v 30 दूए रोज्जे पौलुस जो खरा करी जांचणे तांई कि यहूदी इस पर किजो इल्जाम लांदे, तिस जो खोल्ली दित्तेया ; ते प्रधान याजकां अते सारी महा-सभा जो किठिह्णे रा हुक्म दित्तेया, ते पौलुस जो थल्ले लेई जाई करी तिन्हेरे सामणे खड़ा करी दित्तेया।
\c 23
\p
\v 1 . पौलुस ने महासभा पास्से नझाई करी दिख्खेया ते बोल्लेया, “ओ भ्याळो, मैं अज्ज तक परमेश्वर तांई बिलकुल सच्चे विवेक कने जिन्दगी बितायेरी हे।”
\v 2 . इस गल्ल पर हनन्याह महायाजक ने तिन्हा जो जेह्ड़े तिसेरे नेड़े खड़ित्तेरे थिये, पौलुस रे मुहँ पर चन्ड़ मारणे रा हुक्म दित्तेया।
\v 3 तां पौलुस ने तिस जो बोल्लेया, “ओ सफेदी फेरे री दिवार , परमेश्वर ने तिज्जो मारणा। तू व्यवस्था रे हसाब्बे मेरा न्याय करेया करदा है, ते फिरी कै व्यवस्था रे खलाफ मिन्जो मारणे रा हुक्म देया करदा है ?”
\v 4 . जेह्ड़े नेड़े खड़ित्तेरे थिये तिन्हा ने बोल्लेया, “कै तू परमेश्वर रे बड़े प्रोथ जो बुरी-बुरी गल्लां बोल्लेया करदा है ?”
\v 5 . पोलुस ने बोल्लेया, “ओ भ्याळो, मिन्जो पता नी था कि ऐ बड़े प्रोथ हिन्, किजो कि लिख्खेरा है : ‘अपणे मह्णुआं रे परधान जो बुरा नी बोलणा चाहिन्दा’।”
\v 6 . तां पौलुस ने ऐ जाणी करी कि इक झुण्ड़ सदूकियां रा ते दुज्जा फरीसियां रा है, सभा अन्दर हक्क मारी करी के बोल्लेया, “ओ भ्याळो, मैं फरीसी ते फरीसियां रे टब्बर रा है, मुरदेयां री आस ते दुबारा जिन्दे होई जाणे रे बारे अन्दर मेरा मुकदमा होया करदा है।”
\v 7 . जां तिनिए ऐ गल्ल बोल्ली ता फरीसियां ते सदूकियां अन्दर अपु-मिते लड़ाइयाँ होणा लगी पेइ; ते सभा अन्दर फूट पेई गेई।
\v 8 . किजो कि सदूकी मह्णु ता ऐ बोलदे कि, ना दुबारा जीन्दे होई जाणा सच्च है, ना स्वर्ग रे दूत अते ना ई आत्मा हुन्दी; अपण फरीसी इन्हा सबनी गल्लां जो मन्दे।
\v 9 . फिरी बड़ा रोळा पेई गेया ते किछ सास्त्री जेह्ड़े कि फरीसियाँ रे दल रे थिये, उठी होए ते ऐ बोल्ली करी लड़ीणा लगी पे, “असां जो इस मह्णु अन्दर कोई बुराई नी मिल्ली, ते अगर कोई आत्मा या स्वर्ग रा दूत तिस कने बोल्लेरा है ता फिरी कै?
\v 10 जां बड़ी लड़ाई होई, ता पलटन रे सरदार ने इस ड़र कने कि से पौलुस रे टुकड़े-टुकड़े ना करी रखन, पलटन जो हुक्म दित्तेया कि उतरी करी पौलुस जो तिन्हेरे बिच का जबरदस्ती लड्डी लेन, ते गढ़ अन्दर लेई जान।
\v 11 . तिस्सी रात्ती प्रभू जी ने तिसेरे नेड़े खड़े होई करी बोल्लेया, “ओ पौलुस, हिम्मत कर; किजो कि जदेह्ई तैं यरूशलेम अन्दर मेरी गवाह्ई दित्ती, तदेह्ई गवाह्ई तिज्जो रोम अन्दर बी दैणा पोणी।”
\s पौलुस जो मारणे री चाल
\p
\v 12 जां संझ होई ता यहूदियां ने साजिस कित्ती ते कसम खाई कि जां तांई असी पौलुस जो मारी नी छडगे, तां तिक्कर असी किछ खान या पीन ता असां पर लाणत है।
\v 13 तिन्हा ने अपु अन्दर ऐ कसम खाई थी, से चाळी मह्णु का बी जादा थिये।
\v 14 . तिन्हा ने बड़े प्रोथा ते बजुर्ग का जाई करी बोल्लेया, “असां ने एह् सोच्ची लित्तेरा है कि जां तांई असी पौलुस जो मारी नी छडदे तां तांई अगर किछ चखन बी ता असां पर लाणत हो।
\v 15 इधेरे तांई अवे महासभा समेत पलटन रे सरदार जो समझाओ कि तिस जो तुसां का लेई आओ, ते इह्याँ लग्गे कि तू तिसेरे बारे अन्दर होर बी जांच-पड़ताल करणा चाह्न्दा ; ते असी तिसेरे पुजणे का पैल्ले ई तिस जो मारी रखणे तांई त्यार रैह्न्गे।”
\v 16 पौलुस रे भांणजे ने सुणी लिया कि से तिस जो मारणे री त्यारी अन्दर हिन्, ता तिनिए अड्डे अन्दर जाई करी पौलुस जो बोली दित्तेया।
\v 17 पौलुस ने सूबेदारां बिच का इक जो अपणे नेड़े सद्दी करी बोल्लेया, “इस जुआन जो पलटन रे सरदार का लेई जाओ, ऐ तिस जो किछ बोलणा चाह्न्दा।”
\v 18 इधेरे तांई तिनिए तिस जो पलटन रे सरदार का लेई जाई करी बोल्लेया, “कैदी पौलुस ने मिन्जो सद्दी करी मेरे छन्दे कित्ते कि ऐ जुआन पलटन रे सरदार कने किछ बोलणा चाह्न्दा है; इस जो तिसेरे का लेई जा।”
\v 19 पलटन रे सरदार ने तिसेरा हथ्थ पकड़ी करी ते तिस जो अलग लेई के पुछ्छेया, “तू मिन्जो कै बोलणा चाह्न्दा ?”
\v 20 तिनिए बोल्लेया, “यहूदियां ने साजिस कित्तेरी है कि तेरे का छन्दे करन कि कल पौलुस जो महासभा अन्दर अणन, ते इह्याँ लग्गे कि से तिसेरे बारे अन्दर होर बी जांच-पड़ताल करणा चाह्न्दे होन।
\v 21 पर तिन्हेरी मत मनदा, किजो कि तिन्हा बिच का चाळी का जादा मह्णु पौलुस जो मारणे री भाळा अन्दर हिन, जिन्हा ने ऐ पक्का सोच्ची लित्तेरा है कि जां तांई से पौलुस जो मारी नी रखन, तां तांई नां ता तिन्हा किछ खाणा ते ना ई किछ पीणा, ते अवे से त्यार हिन् ते तेरे बोलणे री भाळा अन्दर हिन्।”
\v 22 तां पलटन रे सरदार ने तिस जुआन जो एह् हुक्म देई करी बिदा कित्तेया, “कुस्की जो बी मत दस्दा कि तैं मिन्जो एह् गल्लां बोल्लेरी हिन्।”
\s पौलुस को फेलिक्स का भेजणा
\p
\v 23 तां तिनिए दो सूबेदारां जो सदुआइ करी बोल्लेया, “दो सौ सैनिक, सत्तर सवार ते दो सौ भालैत, रात्ती रे पैह्रा होई जाणे का बाद कैसरिया जो जाणे तांई त्यार रख्खो।
\v 24 ते पौलुस री सवारी तांई घोड़े त्यार रख्खो, कि तिस जो फेलिक्स हाकिम तांई सम्भाळी करी पुजाई देन । ”
\v 25 तिनिए इस तरीक्के कने इक चिठ्ठी बी लिखी :
\v 26 “महामहिम् फेलिक्स हाकिम जो क्लौदियुस लूसियास री तरफ का नमस्ते।
\v 27 इस मह्णु जो यहूदियाँ ने पकड़ी करी मारी दैणा चाह्या, अपण जां मिन्जो पता लग्गेया कि एह् रोमी है, ता मैं पलटन लेई करी इस जो छुड़ाई करी लेई आया।
\v 28 मैं पता लाणा चाह्न्दा थिया कि से इस पर किजो इल्जाम लाया करदे हिन्, इधेरे तांई तिस जो उन्हेरी महासभा अन्दॅर लेई गेया।
\v 29 . तां मिन्जो पता लग्गेया कि से अपणी व्यवस्था रे गल्ला री वजह् कने इस पर इल्जाम लाया करदे हिन्, अपण मारी रखणे जोग्गी या बह्न्नी रखणे जोग्गी इस अन्दर कोई बुराई नी है।
\v 30 जां मेरे कने गल्ल लाई गेई कि से इस मह्णु जो मारणे री भाळा अन्दर हिन् ता मैं इस जो झट तेरे का भेज्जी दित्तेया; ते मुद्दइयां जो बी हुक्म दित्तेया कि तेरे सामणे तिस पर नालिश ना करन।”
\v 31 इधेरे तांई जदेह्याँ सैनिकां जो हुक्म दित्तेया थिया, तिह्याँ ई से पौलुस जो लेई करी रातो-रात अन्तिपत्रिस अन्दर आये।
\v 32 दूए रोज्जे से सवारां जो तिस कने जाणे जो छड्डी करी अप्पु अड्ड़े जो हटि आये।
\v 33 तिन्हा ने कैसरिया पुजी करी राज्यपाल जो चिठ्ठी दित्ती; ते पौलुस जो बी तिसेरे सामणे खड़ेरी दित्तेया।
\v 34 तिनिए चिठ्ठी पढ़ी करी पुछ्छेया, “ऐ कुस जिले रा है ? ”
\v 35 ते जां पता लग्गेया कि किलिलिया रा है ता तिस जो बोल्लेया, “जिस बेल्ले तेरे मुद्देई बी आंगे, तां मैं तेरा मुकद्दमा करणा।” ते तिनिए उस जो हेरोदेस रे किले अन्दर रखणे रा हुक्म दित्तेया।
\c 24
\s हाकिम फेलिक्स रे सामणे पौलुस
\p
\v 1 . पंज रोज्जा बाद हनन्याह माहायाजक मते सारे बजुर्गा जो ते तिरतुल्लुस नां रे कुस्की वकील जो कन्ने लेई करी आया। तिन्हा ने राज्यपाल रे सामणे पौलुस पर नालिश कित्ती।
\v 2 . जां तिस जो सद्देया ता तिरतुल्लुस तिस पर इल्जाम लाई करी बोलणा लगेया : “ओ माहामहिम फेलिक्स, तेरी वजह् कने असां रे बिच बड़ा खरा हुन्दा; ते तेरे इन्तजाम कने इस जाती री मती सारी बुराइयाँ सुधरदी जान्दियाँ।
\v 3 . इस जो असी हर जगह् ते हर किस्म कने सुकर गुजारी कने मन्दे।
\v 4 . अपण इधेरे तांई कि तिज्जो होर दुख नी दैणा चाह्न्दा, मैं तेरे छन्दे करदा कि रैह्म करी के म्हारी दो-इक गल्लां सुणी लै।
\v 5 किजो कि असां ने इस मह्णु जो उपद्रवी ते दुनिया रे सारे यहूदियां बिच झगड़ा/बलवा कराणे वाळा, ते नासरत अन्दर रैह्णे वाळेयाँ रे कुपंथ रा परधान पाएरा है।
\v 6 तिनिए देह्रे जो असुध करणा चाह्या, अपण असां तिस जो पकड़ी लेया। [असां तिस जो अपणी व्यवस्था रे साब्बे सजा दित्तेरी होणी थी;
\v 7 अपण पलटन रे सरदार लूसियास ने जबरदस्ती म्हारे हथ्थां का खुस्सी लेया,
\v 8 ते आरोपी जो तेरे सामणे ईणे रा हुक्म दित्तेया।] इन्हा सबनी गल्लां जो जिन्हेरे बारे अन्दर असी तिस पर इल्जाम लान्दे, तैं अप्पू ई तिस जो परखी करी पता लाई लैणा।”
\v 9 यहूदियाँ ने बी तिसेरा साथ देई करी बोल्लेया, ऐ गल्लां इदेह्इ ई हिन्।
\s पौलुस रा जवाब
\p
\v 10 जिस बेल्ले राज्यपाल ने पौलुस जो बोलणे रा इसारा कित्तेया, ता तिनिए जवाब दित्तेया : “इस गल्ल रा पता लगणे का बाद कि तू मते साल्लां का इस जात रे मह्णुआं रा न्याय करेया करदा है, मैं खुसी कने अपणा जवाब दिन्दा।
\v 11 . तू अप्पू इ पता लाई सकदा कि जां रा मैं यरूशलेम अन्दर आराधना करणे तांई आया, मिन्जो बारा दिनां का उप्पर नी होए।
\v 12 . उन्हा ने मिन्जो नां देह्रे अन्दर नां धरम सभा अन्दर, नां सैह्र अन्दर कुस्की कने लड़ीन्दे या भीड़ करदे दिख्खेया;
\v 13 . ते नां ता से तिन्हा गल्लां जो, जिन्हेरा से अब्बे मेरे पर इल्जाम लान्दे, तेरे सामणे सच्च साबित करी सकदे।
\v 14 . अपण मैं तेरे सामणे एह् मन्नी लिन्दा कि जिस पंथ जो से कुपंथ बोलदे, तिसेरे ई नियम पर मैं अपणे बब्ब-दाद्देयाँ रे परमेश्वर री सेवा करदा; अते जेह्ड़ी गल्लां व्यवस्था ते भविस्वाणी करणे वाळेयां री कताबां अन्दर लिख्खेरी हिन्, तिन्हा सबनी पर भरोसा करदा।
\v 15 . ते परमेश्वर का उम्मिद रखदा जे से अप्पू बी रखदे, कि धरमी ते अधरमी दोनो किस्मे रे मह्णुआं ने दुबारा जिन्दे होई जाणा ।
\v 16 . इस कने मैं अप्पू बी कोसीस करदा कि परमेश्वर रे, ते मह्णुआं रे पास्से मेरा मन/विवेक हमेसा बेकसूर रेह्यो।
\v 17 . मते साल्लां बाद मैं अपणे लोकां जो दान पुजाणा, ते चढ़ावा चढ़ाणा आया थिया।
\v 18 . तिन्हा ने मिन्जो देह्रे अन्दर, सुध हालत अन्दर, बगैर भीड़ रे कने, ते बगैर दंगा करदे-करदे चढ़ावा चढान्दे दिख्खेया, हाँ, आसिया रे मते यहूदी थिये – जिन्हा जो चाहिन्दा थिया
\v 19 कि अगर मेरे खलाफ तिन्हा का कोई गल्ल हो ता इत्ते तेरे सामणे आई करी मेरे पर इल्जाम लान्।
\v 20 या ऐ अप्पू ई दसन कि जिस बेल्ले मैं माहासभा रे सामणे खड़ित्तेरा थिया, ता तिन्हा ने मेरे अन्दर कुण जह्णी गलती दिख्खी ? .
\v 21 इस इक गल्ल जो छड्डी करी जेह्ड़ी मैं तिन्हेरे बिच खड़ीह् करी लेर मारी करी बोल्ली थी : ‘मुरदेयाँ रे दुबारा जिन्दे होइ जाणे रे बारे अन्दर अज्ज मेरा तुसां सामणे मुकदमा होय करदा है।’ ”
\v 22 . फेलिक्स ने, जह्ड़ा इस पंथ री गल्लां खरी करी जाणदा थिया, तिन्हा जो ऐ बोल्ली करी टाळी दित्तेया, “जां पलटन रे सरदार ने लूसियास आणा, ता तुसां री गल्ल रा फैंसला करगां। ”
\v 23 . ते सूबेदार जो हुक्म दित्तेया कि पौलुस जो किछ छूट अन्दर रख्खी करी दिख-रिख करे, ते तिसेरे मित्रां बिच का कुस्की जो बी तिसेरी सेवा करणे का मत रोकदा।
\s फेलिक्स ते द्रुसिल्ला रे सामणे पौलुस
\p
\v 24 . थोड़े रोज्जा बाद फेलिक्स अपणी लाड़ी द्रुसिल्ला जो, जह्ड़ी यहूदी जनानी थी, कन्ने लेई करी आया ते पौलुस जो सदुआई करी तिस भरोसे रे बारे अन्दर जे मसीह यीशु जी पर है, तिसका सुणेया।
\v 25 . जां से धरम, ते सबर, ते ईणे वाळे न्याय री रे बारे अन्दर बोल्लेया करदा थिया, ता फेलिक्स ने ड़री रे रे जवाब दित्तेया, “अब्बे ता चली जा; मोक्का दिख्खी करी मैं तिज्जो फिरी सद्दी लिन्गा।”
\v 26 . तिस जो पौलुस का किछ पैसे मिलणे री बी उम्मीद थी, इधेरे तांई से तिस जो होर बी सद्दी-सद्दी करी तिस कने गल्लां करदा रैह्न्दा थिया।
\v 27 अपण जिस बेल्ले दो साल होई गे, ता पुरकियुस फेस्तुस, फेलिक्स री जगह् पर आया; ते फेलिक्स यहूदियां जो खुस्स करणे री चाह्त अन्दर पौलुस जो कैद अन्दर ई छड्ड़ी गेया।
\c 25
\s पौलुस रा सम्राट री दोहाई दैणा
\p
\v 1 फेस्तुस तिस ग्राँ अन्दर पुजणे का तिन्न रोज्जां बाद कैसरिया का यरूशलेम जो गेया।
\v 2 . तां परधान याजकां ते यहूदियां रे खास मह्णुआं ने तिसेरे सामणे पौलुस री नालिश कित्ती;
\v 3 ते तिसेरे छन्दे करी के पौलुस रे खलाफ एह् वरदान मंगणा लगे कि से तिस जो यरूशलेम अन्दर सदुवाओ, किजो कि से तिस जो रस्ते अन्दर ई मरी रखणे री भाळा अन्दर थिये।
\v 4 फेस्तुस ने जवाब दित्तेया, “पौलुस कैसरिया अन्दर कैद है, ते मैं अप्पू तोळे तित्ते जाणा।”
\v 5 . फिरी बोल्लेया, “तुसां बिच का जेह्ड़े अधिकारी हिन्, से कन्ने चलो, ते अगर इस मह्णु ने किछ गलत कम्म कित्तेरा ऐ ता इस पर इल्जाम लाओ।”
\v 6 . तिन्हेरे बिच से कोई अठ्ठ-दस रोज रेह्ई करी कैसरिया जो चली गेया; ते दुए रोज्जे न्याय करणे वाळी कुरसी पर बेह्ई करी पौलुस जो अनणे रा हुक्म दित्तेया।
\v 7 . जां से आया, ता जेह्ड़े यहूदी यरूशलेम का आएरे थिये, तिन्हा ने अरे-परे खड़े होई करी पौलुस पर मते सारे बड्ड़े-बड्ड़े इल्जाम लाये, जिन्हेरा सबूत से नी देई सकदे थिये।
\v 8 . अपण पौलुस ने जवाब दित्तेया, “मैं नां ता यहूदियां री व्यवस्था रे ते नां देह्रे रे, अते नां ई कैसर रे खलफ कोई कम्म कित्तेरा है।”
\v 9 तां फेस्तुस ने यहूदियां जो खुस करणे री मरजी कने पौलुस जो बोल्लेया, “कै तू चाह्न्दा कि तू यरूशलेम जो जाओ; ते तित्ते मेरे सामणे तेरा एह् मुकदमा चलाया जाओ ?”
\v 10 पौलुस ने बोल्लेया, “मैं कैसर रे न्याय करणे री कुरसी रे सामणे खड़ित्तेरा है; मेरे मुकदमे रा फैसला इत्ते ई होणा चाहिन्दा। जिह्याँ तिज्जो खरा करी पता है, कि मैं यहूदियां रे खलाफ कोई गुनाह् कित्तेरा नी है।
\v 11 . अगर मैं कसुरवार है ते मारी रखणे जोग्गी कोई गलती कित्तेरी है, ता मैं मरणे का मुकरदा नी; अपण जिन्हा गल्लां रा ऐ मेरे पर इल्जाम लान्दे, अगर तिन्हा बिच का कोई बी गल्ल सच्च साबित नी हुन्दी, ता कोई बी मिन्जो तिन्हेरे हथ्थां सौंपी नी सकदा। मैं राजे री दोहाई दिन्दा ।”
\v 12 . तां फेस्तुस ने मन्त्रियाँ री सभा कने गल्लां करी के तिस जो जवाब दित्तेया, “तैं राजे रीदोहाई दित्ती, तैं कैसर का ई जाणा।”
\s राजा अग्रिप्पा रे सामणे पौलुस
\p
\v 13 . थोड़े रोज्जां बाद अग्रिप्पा राज्जा ते बिरनीके, कैसरिया अन्दर आई करी फेस्तुस कने मिल्ले।
\v 14 . तिन्हेरे मते रोज्ज रैह्णे का बाद फेस्तुस ने पौलुस रे बारे अन्दर राज्जे जो दस्सेया : “इक मह्णु है, जिस जो फेलिक्स कैद अन्दर छड्ड़ी गेरा है।
\v 15 . जां मैं यरूशलेम अन्दर थिया, ता परधान याजक ते यहूदियाँ रे बजुर्गा ने तिसेरी नालिश कित्ती ते से चाह्न्दे थिये कि तिस जो सजा दित्ती जाओ।
\v 16 . अपण मैं तिन्हा जो जवाब दित्तेया कि रोमी मह्णुआं री एह् रीत नी है कि कुस्की मह्णु जो सजा तांई सोंपी देन; से तां तांई इह्याँ नी करदे जां तांई कि आरोपी जो अपणे मुद्देइयाँ रे सामणे खड़े होई करी इल्जामां रा जवाब दैणे रा मोका नी मिल्लो।
\v 17 . इधेरे तांई जिस बेल्ले से इत्ते किठह्त्ते, ता मैं जरा बी हाण नी लाई, अपण दुए ई रोज्जे न्याय करणे वाळी कुरसी पर बेह्ई करी तिस मह्णु जो अनणे रा हुकम देई दित्ता।
\v 18 . जिस बेल्ले तिसेरे पर इल्जाम लाणे वाळे खड़े होये, ता तिन्हा ने इदेह्ई गलत गल्लां रा इल्जाम नी लाया, जदेह्या मैं समझदा थिया।
\v 19 अपण से अपणे ई मत रे अते यीशु नां रे कुस्की मह्णु रे बारे अन्दर, जेह्ड़ा मरी गेरा थिया ते पौलुस बोलदा थिया कि से जिन्दा है, बैंस करदे थिये।
\v 20 मैं परेसान था कि इन्हा गल्लां रा पता किह्याँ लां ? इधेरे तांई मैं तिस का पुछ्छेया, ‘के तैं यरूशलेम जो जाणा कि जित्ते जाई करी तेरी इन्हा गल्लां रा फैसला होई सको ?
\v 21 . अपण जां पौलुस ने दोहाई दित्ती कि तिसेरे मुकद्दमे रा फैंसला माहाराजाधिराज का होये, ता मैं हुक्म दित्तेया कि जां तांई तिस जो कैसर का नी भेज्जां, तिस जो कैद अन्दर रख्खेया जाओ।”
\v 22 . तां अग्रिप्पा ने फेस्तुस जो बोल्लेया, “मैं बी तिस मह्णु री सुनणा चाह्न्दा।” तिनिए बोल्लेया, “तैं कल्ल सुणी लैणा।”
\v 23 . ते दूए रोज्जे जां अग्रिप्पा ते बिरनीके बड़ी धूम-धाम कने आये ते पलटन रे सरदारां ते सैहर रे खास मह्णुआं कने दरबार अन्दर पुज्जे। तां फेस्तुस ने हुक्म दित्ता कि से पौलुस जो लेई आन।
\v 24 . अपण मिन्जो पता लगी गेया कि इनिए इदेह्या किछ बी नी कित्तेरा है कि इस जो मारी रख्खेया जाओ; अते हालांकि इनिए अप्पू ई माहाराधिराज री दोहाई दित्ती, ता मैं इस जो भेजणे रा फैसला लित्तेया।
\v 25 . अपण मिन्जो पता लगी गेया कि इनिए इदेह्या किछ बी नी कित्तेरा है कि इस जो मारी रख्खेया जाओ; अते हालांकि इनिए अप्पू ई माहाराधिराज री दोहाई दित्ती, ता मैं इस जो भेजणे रा फैसला लित्तेया।
\p
\v 26 . मैं इसेरे बारे अन्दर कोई पक्की गल्ल नी दिख्खी कि अपणे मालक जो लिख्खां। इधेरे तांई मैं इस जो तुसां रे सामणे ते खास कर राजा अग्रिप्पा, तुसां रे सामणे लेई आया ताकि परखणे का बाद मिन्जो किछ लिखणे जो मिलि जाओ।
\v 27 . किजो कि कैदी जो भेजणा ते जे इल्जाम तिस पर लगाए गेरे हिन्, तिन्हा जो नी दसणा, मिन्जो फजूल ई लगदा।”
\c 26
\s अग्रिप्पा रे सामणे पौलुस रा सफाई दैणा
\p
\v 1 . अग्रिप्पा ने पौलुस जो बोल्लेया, “तिज्जो अपणे बारे अन्दर बोलणे रा इजाज्त है।” तां पौलुस हथ्थ अग्गे करी के जवाब दैणा लगेया,
\v 2 . “ओ राज्जा अग्रिप्पा, जितणी गल्लां रा यहूदी मेरे पर इल्जाम लान्दे, अज्ज तेरे सामणे तिन्हेरा जवाब दैणे अन्दर मैं अपु जो धन्न समझदा,
\v 3 . खास कर इधेरे तांई, किजो कि तू यहूदियां रे सारे बरताव अते कहळा रे बारे अन्दर जाणदा। इधेरे तांई मैं छन्दे करदा, सबर कने मेरी सुण।
\v 4 . “मेरा चाल-चलन सुरू का अपणी जात रे लोकां बिच ते यरूशलेम अन्दर जदेह्या थिया, से सारे यहूदी जाणदे।
\v 5 . अगर से गवाह्ई दैणा चाह्न, ता सुरू का ई मिन्जो जाणदे कि मैं फरीसी होई करी अपणे धरम रे सबनी का खरे पंथ रे हसाब कने चलेया।
\v 6 . ते अवे तिस प्रतिज्ञा अन्दर आस री वजह् कने जेह्ड़ी परमेश्वर ने असां रे बब्ब-दाद्देयां कने कित्ती थी, मेर पर मुकदमा चलेया करदा है।
\v 7 . तिस्सी प्रतिज्ञा रे पूरे होणे री आस लाई करी, म्हारे बारा गोत्तर अपणे सारे मनां कने दिन-रात परमेश्वर सेवा करी रे-रे हिन्। ओ राजा, इस ई आस रे बारे अन्दर यहूदी मेरे पर इल्जाम लान्दे।
\v 8 . जदकि परमेश्वर मरी गेरे मह्णुआं जो जिन्दा करी दिन्दे, ता तुसां पास्से का ऐ गल्ल भरोसे रे लाएक किजो नी समझी जान्दी ?
\v 9 . मैं बी समझेया थिया कि यीशु नासरी रे खलाफ मिन्जो मता किछ करणा चाहिन्दा।
\v 10 . ते मैं यरूशलेम अन्दर इह्यां ई कित्तेया; ते परधान याजकां का अधिकार लेई करी मते सारे पवित्र मह्णुआं जो जेल्ला अन्दर पाया, ते जां तिन्हा जो मारी रखदे थिये ता मैं बी तिन्हेरे खलाफ अपणी सैह्मती दिन्दा थिया।
\v 11 . हर इक धरम-सभा अन्दर मैं तिन्हा जो सजा दुआई-दुआई करी यीशु जी री बेजती करान्दा थिया; ते होर ता होर, लैर री वजाह् कने इदेह्या पागल होई गेया कि बाहरेरे सैहरां अन्दर बी जाई करी तिन्हा जो तंग करदा थिया।
\s अपणे दिल रे बदलणे रे बारे बिच पौलुस री गुआई
\p
\v 12 . इस्सी धुन अन्दर जां मैं परधान याजकां का अधिकार ते आज्ञा-पत्तर लेई करी दमिश्क जो जाया करदा थिया;
\v 13 . तां ओ राजा, रस्ते अन्दर धियाड़ी बेल्ले मैं अम्बरा का सूरज रे तेज का बी बधी करी इक लो जो, अपणे ते अपणे कन्ने चलणे वाळेयां रे चौन्नी पास्से चमकदी दिख्खी।
\v 14 . जिस बेल्ले असी सारे जणे धरती पर छुड़की पे, ता मैं इब्रानी भासा अन्दर, मेरे कने ऐ बोल्दे इक सब्द सुणेया, ‘ओ शाऊल, ओ शाऊल, तू मिन्जो किजो तंग करदा ? पैने पर लत्त मारणा तेरे तांई मुस्कल है।’
\v 15 . मैं बोल्लेया, ‘ओ प्रभू जी, ‘तुसी कुण हिन् ?’ प्रभू जी ने बोल्लेया, ‘मैं यीशु है, जिस जो तू तंग करदा।
\v 16 . अपण तू उठ, अपणे पैरां पर खड़े होई जा; किजो कि मैं तिज्जो इधेरे तांई दरसन दित्ता कि तिज्जो तिन्हा गल्लां रा बी सेवक ते गवाह् ठैह्रां, जे तैं दिख्खियां, ते तिन्हा गल्लां रा बी, जिन्हा तांई मैं तिज्जो दरसन दैणा।
\v 17 . ते मैं तिज्जो तेरे लोकां का ते होरसी जाती का बचान्दे रैह्णा, जिन्हा का मैं अब्बे तिज्जो भेजणा
\v 18 कि तू तिन्हेरी हाख्खियां खोल्लो जिस कने से न्ह्यारे का रोसनी पास्से, ते सैह्तान रे अधिकार का परमेश्वर पास्से फिरन; ताकि पापां री माफी ते तिन्हा मह्णुआं कने जेह्ड़े मेरे पर भरोसा करणे कने पबित्तर कित्ते गेरे हिन, मीरास पान।’
\s अपणे कम्मां रे बारे दसणा
\p
\v 19 . इधेरे तांई ओ राजा अग्रिप्पा, मैं तिस स्वर्ग वाळे दरसन री गल्ल नी टाळी,
\v 20 अपण पैल्ले दमिश्क रे, फिरी यरूशलेम रे, ते फिरी तां यहूदिया रे सारे देस रे रेह्णे वाळेयां जो ते होरसी जाती जो समझान्दा रेह्या, कि मन फेरो ते परमेश्वर पास्से फिरी करी मन बदणे जोग्गा कम्म करो।
\v 21 . इन्हा गल्लां री वजह् कने यहूदी मिन्जो देह्रे अन्दर पकड़ी करी मारणे री कोसिस करदे थिये।
\v 22 . अपण परमेश्वर री मदद कने मैं अज्ज तांई बणी रे रा है ते हल्के-बड्ड़े सबनी सामणे गवाह्ई दिन्दा, ते तिन्हा गल्लां जो छड्ड़ी करी होर किछ्छ नी बोलदा जे भविस्यवाणी करणे वाळेयां ने अते मूसा ने बी बोल्लेया कि से होणे वाळियाँ हिन्,
\v 23 कि प्रभू यीशू जी जो दुख सैहणा पैणे, ते तिन्हा ने ई सबनी का पैल्ले जिन्दे होई करी, म्हारे लोकां अन्दर ते होरसी जाती अन्दर जोत रा परचार करणा।”
\v 24 . जिस बेल्ले से इस तरीक्के कने जवाब देया करदा थिया, ता फेस्तुस ने उच्ची अवाज अन्दर बोल्लेया, “ओ पौलुस, तू पागल है। मते सारे ज्ञान ने तिज्जो पागल करी दित्तेरा है।”
\v 25 अपण पौलुस ने बोल्लेया, “ओ माहामहिम फेस्तुस, मैं पागल नी है, अपण मैं सच्ची ते बुधि री गल्लां बोलदा।
\v 26 . राज्जा बी, जिसेरे सामणे मैं बगैर ड़रे रे बोल्लेया करदा है, इन्हा गल्लां जो जाणदा; ते मिन्जो भरोसा है कि इन्हा गल्लां बिच का कोई बी गल्ल इन्हा का छुपेरी नी है, किजो कि ऐ घटना कुस्की कौणे अन्दर नी होई।
\s पौलुस री क्रेते तिकर रोमि यात्रा
\p
\v 27 ओ राजा अग्रिप्पा, कै तू भविस्यवाणी करणे वाळेयाँ पर भरोसा करदा ? हाँ, मिन्जो पता है कि तू भरोसा करदा।”
\v 28 तां अग्रिप्पा ने पौलुस जो बोल्लेया, “तू थोड़ा करी समझाई करी मिन्जो मसीही बनाणा चाह्न्दा ?”
\v 29 पौलुस ने बोल्लेया, “परमेश्वर का मेरी प्राथना है कि कै थोड़े अन्दर कै मते अन्दर, सिरफ तू ई नी अपण जितणे बी मह्णु अज्ज मेरी सुणदे हिन, इन्हा बन्धनां जो छड्ड़ी करी से मेरे सेई होई जान।”
\v 30 तां राज्जा ते राज्यपाल ते बिरनिके ते तिन्हेरे कन्ने बैह्णे वाळे खड़ी उठ्ठे;
\v 31 ते बखरे जाई करी अपु-मिते बोलणा लगे, “इस मह्णु ने इदेह्या ता किछ बी नी कित्तेरा है, कि इस जो मारणे री या जेल्ला ढ़पणे री सजा दित्ती जाओ।”
\v 32 अग्रिप्पा ने फेस्तुस जो बोल्लेया, “अगर एह् मह्णु कैसर री दोहाई नी दिन्दा, ता छुटि सकदा थिया।”
\c 27
\p
\v 1 जाँ इयां पक्का होई गेया कि असा झाज पर इटली जाणा, ता तिन्हा ने पौलुस अते थोड़े होरनी कैदियां जो बी यूलिययुस नां री औगुस्तुस री पलटन रे इक सूबेदार रे हथ्था देई दित्तेया।
\v 2 अद्रमुत्तियुम रे इक झाज पर जेह्ड़ा आसिया रे कनारे री जघा पर जाणे वाळा थिया, चढ़ी करी असां तिस जो खोल्ली दित्तेया, ते अरिस्तर्खुस नां रा इक थिस्सलुनीके रा इक मकिदूनी असां कने थिया।
\v 3 दूए रोज्जे असां सैदा अन्दर डेरा लाया, ते यूलियुस ने पौलुस पर रैह्म करी के तिस जो मित्रां का जाणा दित्तेया कि तिसेरी आदर-खातर होई सको।
\v 4 . तित्ते का झाज खोल्ली करी ब्यार कने रुकावट होणे री वजह् कने असी साइप्रस री आड़ अन्दर चले;
\v 5 . ते किलिकिया ते पंफूलिया रे नेड़े रे समंदर बिच का होई करी लूसिया रे मूरा अन्दर उतरे।
\v 6 . तित्ते सूबेदार जो सिकन्दरिया रा इक झाज इटली जाया करदा मिलेया, ते तिनिए असां जो तिस पर चढ़ाई लित्तेया।
\v 7 . जां असी मते रोज्जा तांई मठे-मठे चली करी बड़ी मुस्कला कने कनिदुस रे सामणे पुज्जे, ता इधेरे तांई कि ब्यार असां जो अग्गे बधणा नी देया करदी थी, असी सलमोन रे सामणे का होई करी क्रेते री आड़ अन्दर चले;
\v 8 . ते तिसेरे कनारे-कनारे बड़ी मुस्कला कने चली करी ‘सुभलंगरबारी’ नां री इक जघा पुज्जे, जित्ते का लसया सैह्र नेड़े थिया।
\v 9 . जां मते रोज होई गे ते पाणी रे सफर अन्दर मुस्कलां इधेरे तांई हुन्दी थियां कि व्रत्त रे रोज अवे मुकी गेरे थिये। इधेरे तांई पौलुस ने तिन्हा जो एह् बोल्ली करी समझाया,
\v 10 ओ सज्जन मह्णुओ, मिन्जो इह्यां लगेया करदा है कि इस सफर अन्दर मुस्कल अते मता सारा नुकसान होणे वाळा है, जेह्ड़ा कि सिरफ माल ते झाज रा ई नी होणा, अपण म्हारी जान रा बी होणे वाळा है।”
\v 11 . अपण सूबेदार ने पौलुस री गल्लां का कप्तान ते झाज रे मालक री गल्लां जो जादा बधी करी मन्नेया।
\v 12 से बन्दरगाह् सरदियां कटणे जोग्गा खरा नी थिया, इधेरे तांई मते जह्णेयाँ ने सोच्चेया कि तित्ते का झाज खोल्ली करी अगर कुस्की तरीक्के कने होई सके ता फिनिक्स पुजी करी सरदियां कट्टी जान। ऐ ता क्रेते रा इक बन्दरगाह् है जेह्ड़ा दक्षिण-पश्चम ते उत्तर-पश्चम रे पास्से का खुलेरा है।
\s समुंदर बिच तुफान
\p
\v 13 जिस बेल्ले थोड़ी-थोड़ी दक्षिण वाळी ब्यार चलणा लगी, ता एह् समझी करी कि म्हारा मकसद पूरा होई गेया, लंगर चुक्केया ते कनारा पकड़ी करी क्रेते रे नेड़े का जाणा लगे।
\v 14 अपण थोड़ी हाणा अन्दर धरती पास्से का इक बड्ड़ी आंधी आई, जिस जो ‘यूरकुलीन’ बी बोलदे।
\v 15 जां से आंधी झाज्जा पर लग्गी ता से तिसेरे सामणे ठैह्री नी सकेया, ते असां तिस जो रुड़णा दित्तेया ते इह्याँ ई रुड़दे-रुड़दे चली गे।
\v 16 तां कौदा नां रे इक हल्के जह्णे टापू री आड़ अन्दर रुड़दे-रुड़दे असी मुस्कल कने डोंगी जो बस अन्दर अणी सके।
\v 17 फिरी मल्लाहां ने तिस जो चुक्की करी मते सारे बेतर लाई करी झाज जो थल्ले का बह्न्नेया, ते सुरतिस रे चारबालू पर टिकी जाणे रे ड़रा कने पाल ते समान उतारी करी रुड़दे-रुड़दे चली गे।
\v 18 जां असा हवा कने मते सारे हिचकोळे अते धक्के खाए, ता दूए रोज्जे से झाज रा माल सुटणा लगे;
\v 19 अते त्रीय्ये रोज्जे तिन्हा ने अपणे हथ्थां कने झाज रा समान बी सुटि दित्तेया।
\v 20 जां मते रोज्जा तांई ना सूरज, ना तारे लिब्बे ते बड़ी हवा चलदी रेह्ई, ता आखर अन्दर असां रे बचणे री सारी उम्मीद बी मुकी गेई।
\v 21 जां से मते रोज्जा तांई भुख्‌खे रेह्ई बैठे, ता पौलुस ने तिन्हेरे बिच खड़े होई करी बोल्लेया, “ओ मह्णुओ, इह्याँ करणा चाहिन्दा थिया कि तुसी मेरी गल्ल मन्नी करी क्रेते का झाज नी खोलदे, ते फिरी नां ऐ मुस्कल आणी थी ते नां ऐ नुकसान सैह्णा पैणा थिया।
\v 22 पर अवे मैं तुसां जो समझान्दा कि हिम्मत रखो, किजो कि तुसा बिच का कुस्की री बी जान नी जाणी, अपण सिरफ झाज रा नुकसान होई जाणा।
\v 23 किजो कि परमेश्वर जिन्हेरा मैं है, ते जिन्हेरी सेवा करदा, तिन्हेरे स्वर्ग रे दूत ने अज्ज रात्ती मेरे का आई के बोल्लेया,
\v 24 ओ पौलुस,ड़र मत ! तिज्जो राजे रे सामणे खड़े होणा ई पैणा। दिख्ख, परमेश्वर ने सबनी जो, जेह्ड़े तेरे कने सफर करेया करदे हिन्, तिज्जो दित्तेरा है।’
\v 25 इधेरे तांई, ओ सज्जन मह्णुओ, हिम्मत रखो ; किजो कि मैं परमेश्वर रा भरोसा करदा, कि जिदेह्या मेरे कने बोल्लेया गेरा है, तिदेह्या ई होणा है।
\v 26 पर असा जो कुस्की टापू पर जाई करी टिकणा पैणा।”
\s जहाज रा टुटणा
\p
\v 27 जां चोदमी रात आई, ते असी अद्रिया समुन्दर अन्दर भटकदे फिरेया करदे थिये, ता अध्धी रात्ती जो मल्लाहां ने तुक्का लाई करी पता लगाया कि कुस्की देस रे नेड़े पुज्जेया करदे हिन्।
\v 28 थाह् लित्ती ता तिन्हा जो बीह् पुरसा डुग्गा मिल्लेया, ते थोड़े अग्गे बधि करी फिरी थाह् लेई ता पंद्रा पुरसा थिया।
\v 29 तां पथरील्ली जघा कने टक्कर होणे रे ड़रा कने तिन्हा ने झाज री पिछाड़ी चार लंगर पाए, ते भ्याग होणे री भाळा बेह्ई रेह्।
\v 30 अपण जां मल्लाह झाज्जा का नह्सणा चाह्न्दे थिये, ते गलही का लंगर पाणे रे भान्ने ड़ोंगी जो समुन्दर अन्दर उतारी दित्ता;
\v 31 ता पौलुस ने सूबेदार ते सैनिकां जो बोल्लेया, “अगर ऐ झाज्जा पर नी रैह्न्गे, ता तुसा बी नी बची सकणा।”
\v 32 तां सैनिकां ने रस्से कटी करी डोंगी सुटि दित्ती।
\v 33 . जिस बेल्ले भ्याग होणे वाळी थी, तां पौलुस ने ऐ बोल्ली करी, सबनी जो रोटी खाणे तांई समझाया, “अज्ज चोदा रोज होई गे कि तुसी आस दिखदे-दिखदे भुख्खे रेह्, ते किछ बी नी खाया।
\v 34 इधेरे तांई तुसां जो समझाया करदा है कि किछ खाई लेयो, जिस कने तुम्हारा बचाव होई सको; किजो कि तुसा बिच का कुस्की रे सरे रा इक बी बाळ नी पैणा।”
\v 35 ऐ बोल्ली करी तिनिए रोटी लेई करी सबनां रे सामणे परमेश्वर रा धन्यावाद कित्तेया ते भन्नी करी खाणा लगेया।
\v 36 . तां से सब जह्णे बी हिम्मत करी कने रोटी खाणा लगे।
\v 37 असी सारे जह्णे मिली करी झाज्जा पर दो सौ छिह्यत्तर मह्णु थिये।
\v 38 जां से रोटी खी करी रज्जी गे, ता कणक जो समुन्दर अन्दर सुट्टी करी झाज जो पोला करणा लगे।
\v 39 जिस बेल्ले भ्याग होई ता तिन्हा ने तिस देस जो नी पछाणेया, अपण इक खाली जगह् दिख्खी, जिसेरा कनारा चोरस थिया, ते सोच्चेया कि अगर होई सको ता इस पर ई झाज जो टिकान।
\v 40 तां तिन्हा ने लंगरां जो खोल्ली करी समुन्दर अन्दर छड्ड़ी दित्तेया ते तिस्सी बेल्ले पतवारां रे बन्धन खोल्ली दित्ते, ते ब्यार रे सामणे अगला पाल चढ़ाई करी कनारे पास्से चले।
\v 41 अपण दो समुन्दरां रे मिलणे री जघा पर तिन्हा ने झाज जो टिकाया, ते गलही ता धक्का खाई करी गड़ी गेई ते टळी नी सकी; अपण पिछाड़ी लैह्रां रे जोर कने टुटणा लगी।
\v 42 . तां सैनिकां जो ऐ सोच आई कि कैदियां जो मारी रखदे, इह्याँ ना हो कि कोई तैरी करी नह्सी जाओ।
\v 43 अपण सूबेदार ने पौलुस जो बचाणे री मरजी कने तिन्हा जो रोकणे तांई ऐ बोल्लेया कि, जेह्ड़े तैरी सकदे, से पैल्ले छाळ मारी करी कनारे जो चली जान्;
\v 44 ते बाकी कोई पटरेयाँ पर, ते कोई झाज री होरनी चीज्जां रे साह्रे निकळी जान्। इस तरीक्के कने सब जह्णे धरती पर बची निकळो।”
\c 28
\s माल्दा द्वीप पर पौलुस
\p
\v 1 जां असी बची करी निकळी आये, ता पता लग्गेया कि इस जगह् रा नां माल्टा है।
\v 2 तित्ते रे रैह्णे वाळेयां ने असां पर बड़ा रैह्म कित्तेया; किजो कि बरफ पैणे री वजह् कने ठण्ड़ होई गेरी थी, इधेरे तांई तिन्हा ने अग्ग बाळी करी असां सबनी जह्णेयां जो ठैहराई लित्ता।
\v 3 जां पौलुस ने लकड़ीयां रा ढ़ेर कठेरी करी अग्गी पराल्ले रख्खेया, ता इक कीड़े जो सेक लगणे री वजह् कने से तिन्हा लकड़ियां बिच का निकळी करी पौलुस रे हथ्था कने लिपटिह् गेया।
\v 4 जिस बेल्ले तित्ते रे रैह्णे वाळएयां ने तिसेरे हथ्था कीड़ा लिपटित्तेरा दिख्खेया, ता से अपु-मिते बोलणा लगे, “सच्ची ऐ मह्णु खून्नी है किजो कि अगर समुन्दर का बची गेया, तां बी न्याय ने इस जो जिन्दा नी रैह्णा दित्तेया।”
\v 5 . तां तिनिये कीड़े जो अग्गी अन्दर ठुडकी दित्तेया, ते पौलुस जो कोई नुकसान नी होया।
\v 6 पर से भाळदे रे-रे थिये कि तिनिये सुजी जाणा या इक्क-दम्म मरी करी छुड़की पैणा, अपण जिस बेल्ले से बड़ी हाणा तांई दिखदे रेह् अते दिख्खेया कि तिसेरा ता किछ बी नी बिगड़ेया, ता अपणी सोच बदली करी बोलणा लगे, “ऐ ता कोई देवता है।”
\v 7 तिस जगह् रे अरे-परे तिस टापू रे प्रधान पुबलियुस री जमीन थी। तिनिये असां जो अपणे घरे लेई जाई करी त्रै रोज्जां तांई मित्र-भाव कने देख रेख कित्ती।
\v 8 पुबलियुस रा प्यो बुखार अते आँव-लहू कने बमार पेरा थिया। इधेरे तांई पौलुस ने नेड़े जाई करी तिसेरे घरा अन्दर जाई करी प्राथना कित्ती ते तिस पर हथ्थ रख्खी तिस जो खरा करी दित्तेया।
\v 9 जां इह्याँ होया ता, तिस टापू रे होर बी बमार मह्णु आये ते खरे कित्ते ।
\v 10 तिन्हा ने म्हारी बड़ी इज्जत कित्ती, ते जिस बेल्ले असी चलणा लगे ता जे किछ बी असा तांई जरूरी थिया, झाज्जा पर रख्खी दित्तेया।
\s माल्दा द्वीप का रोम रे पास्से
\p
\v 11 तिन् म्हीन्ने बाद असी सिकन्दरिया रे इक झाज पर निकळी गे, जेह्ड़ा तिस द्वीप पर सरदीयाँ तांई रुकेरा थिया अते जिसेरी निसानी दियुसकूरी थिया।
\v 12 सुरकूसा अन्दर लंगर पाई करी असी त्रै रोज्जां तांई टिकी रेह्।
\v 13 तित्ते का असी घुम्मी करी रेगियुम अन्दर आये; ते इक दिन बाद दक्षिण री ब्यार चली, तां असी दूए रोज्जे पुतियुली अन्दर आये।
\v 14 तित्ते असा जो भ्याळ मिल्ले, ते तिन्हेरे बोलणे पर असी तिन्हा का सत्त रोज्जां तांई रेह्; अते इस तरीके कने असी रोम चली जो पे।
\v 15 तित्ते का भाई म्हारी खबर सुणी करी अप्पियुस रे चौक ते तिन्-सराए तांई असा कने मिलणे जो निकळी आये, जिन्हा जो दिख्खी करी पौलुस ने परमात्मा रा सुकर कित्तेया ते होंसला बह्न्नेया।
\v 16 जिस बेल्ले असी रोम पुज्जे, ता पौलुस जो इक सैनिक रे कन्ने जेह्ड़ा तिसेरी दिख-रिख करदा थिया, किल्ले रैह्णे रा हुक्म मीली गेया।
\s रोम बिच पौलुस
\p
\v 17 त्रै रोज्जां बाद तिनिये यहूदियाँ रे खास मह्णुआं जो सदुवाया, ते जां से किठिह् गे ता तिन्हा जो बोल्लेया, “ओ भ्याळों, मैं अपणे लोकां रे या बब्ब-दाद्देयाँ रे व्यवहारां रे खलाफ किछ बी नी कित्तेया, तां बी कैदी बणाई करी यरूशलेम का रोमीयाँ रे हथ्था सोंपेया गेया।
\v 18 तिन्हा ने मिन्जो परखी करी छड़ी दैणा चाह्या, किजो कि मेरे अन्दर इदेह्ई कोई बी गलती नी थी कि मिन्जो मारी दित्तेया जाओ।
\v 19 अपण जां यहूदी इसेरे खलाफ बोलणा लगे, ता मिन्जो राजे री दोहाई दैणा पेई : एह् नी है कि मैं अपणे मह्णुआं पर कोई इल्जाम लाणा थिया।
\v 20 इधेरे तांई मैं तुसा जो सदुवाया कि तुसा कने मिलां ते गल्ल-बात करां; किजो कि इस्त्राएल री आस कने मैं इस जंजीरा कने जकड़ित्तेरा है।”
\v 21 . तिन्हा ने पौलुस जो बोल्लेया, “असा ना ता तेरे बारे अन्दर यहूदियां का चिठ्ठियां पाइयाँ, ते ना ता भ्याळां बिच का कुस्की ने आई करी तेरे बारे अन्दर किछ दस्सेया अते ना बुरा बोल्लेया।
\v 22 अपण तेरा कै विचार है ? सेह्ई असी तेरे का सुनणा चाह्न्दे, किजो कि असा जो पता है कि हर जघा इस गल्ल रे खलाफ मह्णु गल्लां करदे।”
\v 23 तां तिन्हा ने उस तांई इक दिन रख्खेया, ते मते सारे मह्णु तित्ते तिस का किठिह् गे, अते से परमेश्वर रे राज री गवाह्ई दिन्दा, ते मूसा री व्यवस्था अते भविस्यवाणी करणे वाळेयां री कताबां का यीशु जी रे बारे अन्दर समझाई-समझाई करी भ्याग्गा का लेई करी संझा तांई गैह्राई कने दस्दा रेह्या।
\v 24 तां थोड़े जह्णेयाँ ने तिन्हा गल्लां जो मन्नी लेया, अते किछ जह्णेयाँ ने भरोसा नी कित्तेया।
\v 25 जां से अपु-मिते इक मत नी होये, ता पौलुस री एह् गल्ल बोलणे पर चली गे : “पवित्र आत्मा ने यशायाह भविस्यवक्ता रे जरिये तुम्हारे बब्ब-दाद्देयाँ कने ठीक ई बोल्लेया,
\v 26 ‘जाई करी इन्हा मह्णुआं जो बोल कि तुसा सुणदे ता रैह्णा, अपण समझणा नी, अते दिखदे ता रैह्णा, अपण पछियाणी नी सकणा;
\v 27 . किजो कि इन्हा मह्णुआं रा मन मोटा अते इन्हेरे कन्न भारे होई गेरे हिन्, ते इन्हा ने अपणी हाख्खियाँ बन्द कित्तेरी हिन्, इह्याँ ना हो कि से कदी हाख्खियाँ कने दिखन ते कन्नां कने सुणन ते मनां कने समझन अते बदली जान, ते मैं तिन्हा जो खरा करां।’
\v 28 इधेरे तांई तुसां जो पता लग्गो कि परमात्मा रे इस उद्धार री काहणी होरसी जाती का भेज्जेया गेरी है, ते तिन्हा ने सुनणा है।
\v 29 जिस बेल्ले तिनिये एह् बोल्लेया ता यहूदी अपु-मिते बड़ी बैह्स करणा लगे ते तित्ते का चली गे।
\v 30 से पूरे दो साल्लां तांई कराये रे घरा अन्दर रेह्या।
\v 31 ते जेह्ड़े तिस का ईन्दे थिये, तिन्हा सबनी कने मिलदा रेह्या ते बगैर रोक-टोक रे, बड़ा निड़र होई के परमेश्वर रे राज्य रा प्रचार करदा ते प्रभू यीशु मसीह जी री गल्लां सखांदा रेह्या।
